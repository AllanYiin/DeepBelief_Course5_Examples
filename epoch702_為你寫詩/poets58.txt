秦川雄帝宅 函谷壯皇居 綺殿千尋起 離宮百雉餘 連甍遙接漢 飛觀迥凌虛 雲日隱層闕 風煙出綺疎

巖廊罷機務 崇文聊駐輦 玉匣啓龍圖 金繩披鳳篆 韋編斷仍續 縹帙舒還卷 對此乃淹留 欹案觀墳典

移步出詞林 停輿欣武宴 琱弓寫明月 駿馬疑流電 驚雁落虛弦 啼猿悲急箭 閱賞誠多美 於茲乃忘倦

鳴笳臨樂館 眺聽歡芳節 急管韻朱絃 清歌凝白雪 彩鳳肅來儀 玄鶴紛成列 去茲鄭衛聲 雅音方可悅

飛蓋去芳園 蘭橈遊翠渚 萍間日彩亂 荷處香風舉 桂楫滿中川 弦歌振長嶼 豈必汾河曲 方爲歡宴所

落日雙闕昏 回輿九重暮 長煙散初碧 皎月澄輕素 搴幌翫琴書 開軒引雲霧 斜漢耿層閣 清風搖玉樹

歡樂難再逢 芳辰良可惜 玉酒泛雲罍 蘭殽陳綺席 千鍾合堯禹 百獸諧金石 得志重寸陰 忘懷輕尺璧

建章歡賞夕 二八盡妖妍 羅綺昭陽殿 芬芳玳瑁筵 珮移星正動 扇掩月初圓 無勞上懸圃 即此對神仙

新豐停翠輦 譙邑駐鳴笳 園荒一徑斷 苔古半階斜 前池消舊水 昔樹發今花 一朝辭此地 四海遂爲家

春蒐馳駿骨 總轡俯長河 霞處流縈錦 風前瀁卷羅 水花翻照樹 堤蘭倒插波 豈必汾陰曲 秋雲發棹歌

重巒俯渭水 碧嶂插遙天 出紅扶嶺日 入翠貯巖煙 疊松朝若夜 複岫闕疑全 對此恬千慮 無勞訪九仙

寒隨窮律變 春逐鳥聲開 初風飄帶柳 晚雪間花梅 碧林青舊竹 綠沼翠新苔 芝田初雁去 綺樹巧鸎來

晚霞聊自怡 初晴彌可喜 日晃百花色 風動千林翠 池魚躍不同 園鳥聲還異 寄言博通者 知予物外志

夏律昨留灰 秋箭今移晷 峨嵋岫初出 洞庭波漸起 桂白發幽巖 菊黃開灞涘 運流方可歎 含毫屬微理

寒驚薊門葉 秋發小山枝 松陰背日轉 竹影避風移 提壺菊花岸 高興芙蓉池 欲知涼氣早 巢空燕不窺

山亭秋色滿 巖牖涼風度 疎蘭尚染煙 殘菊猶承露 古石衣新苔 新巢封古樹 歷覽情無極 咫尺輸光暮

朝光浮燒野 霜華淨碧空 結浪冰初鏡 在逕菊方叢 約嶺煙深翠 分旗霞散紅 抽思滋泉側 飛想傅巖中

蕭條起關塞 搖颺下蓬瀛 拂林花亂彩 響谷鳥分聲 披雲羅影散 泛水織文生 勞歌大風曲 威加四海清

罩雲飄遠岫 噴雨泛長河 低飛昏嶺腹 斜足灑巖阿 泫叢珠締葉 起溜鏡圖波 濛柳添絲密 含吹織空羅

潔野凝晨曜 裝墀帶夕暉 集條分樹玉 拂浪影泉璣 色灑妝臺粉 花飄綺席衣 入扇縈離匣 點素皎殘機

紅輪不暫駐 烏飛豈復停 岑霞漸漸落 溪陰寸寸生 藿葉隨光轉 葵心逐照傾 晚煙含樹色 棲鳥雜流聲

高軒臨碧渚 飛檐迥架空 餘花攢鏤檻 殘柳散雕櫳 岸菊初含橤 園梨始帶紅 莫慮崑山暗 還共盡杯中

華林滿芳景 洛陽徧陽春 朱顏含遠日 翠色影長津 喬柯囀嬌鳥 低枝映美人 昔作園中實 今來席上珍

玉衡流桂圃 成蹊正可尋 鸎啼密葉外 蝶戲脆花心 麗景光朝彩 輕霞散夕陰 暫顧暉章側 還眺靈山林

岸曲非千里 橋斜異七星 暫低逢輦度 還高值浪驚 水搖文鷁動 纜轉錦花縈 遠近隨輪影 輕重應人行

拂霞疑電落 騰虛狀寫虹 屈伸煙霧裏 低舉白雲中 紛披乍依迥 掣曳或隨風 念茲輕薄質 無翅強搖空

鑿門初奉律 仗戰始臨戎 振鱗方躍浪 騁翼正凌風 未展六奇術 先虧一簣功 防身豈乏智 殉命有餘忠

晦魄移中律 凝暄起麗城 罩雲朝蓋上 穿露曉珠呈 笑樹花分色 啼枝鳥合聲 披襟歡眺望 極目暢春情

秋光凝翠嶺 涼吹肅離宮 荷疎一蓋缺 樹冷半帷空 側陣移鴻影 圓花釘菊叢 攄懷俗塵外 高眺白雲中

斜廊連綺閣 初月照宵幃 塞冷鴻飛疾 園秋蟬噪遲 露結林疎葉 寒輕菊吐滋 愁心逢此節 長歎獨含悲

菊散金風起 荷疎玉露圓 將秋數行雁 離夏幾林蟬 雲凝愁半嶺 霞碎纈高天 還似成都望 直見峨眉前

爽氣澄蘭沼 秋風動桂林 露凝千片玉 菊散一叢金 日岫高低影 雲空點綴陰 蓬瀛不可望 泉石且娛心

石鯨分玉溜 劫燼隱平沙 柳影冰無葉 梅心凍有花 寒野凝朝霧 霜天散夕霞 歡情猶未極 落景遽西斜

凍雲宵徧嶺 素雪曉凝華 入牖千重碎 迎風一半斜 不妝空散粉 無樹獨飄花 縈空慙夕照 破彩謝晨霞

暮景斜芳殿 年華麗綺宮 寒辭去冬雪 暖帶入春風 階馥舒梅素 盤花卷燭紅 共歡新故歲 迎送一宵中

歲陰窮暮紀 獻節啓新芳 冬盡今宵促 年開明日長 冰消出鏡水 梅散入風香 對此歡終宴 傾壺待曙光

和氣吹綠野 梅雨灑芳田 新流添舊澗 宿霧足朝煙 雁溼行無次 花霑色更鮮 對此欣登歲 披襟弄五弦

翠樓含曉霧 蓮峰帶晚雲 玉葉依巖聚 金枝觸石分 橫天結陣影 逐吹起羅文 非復陽臺下 空將惑楚君

綺筵移暮景 紫閣引宵煙 隔棟歌塵合 分階舞影連 聲流三處管 響亂一重絃 不似秦樓上 吹簫空學仙

殘雲收翠嶺 夕霧結長空 帶岫凝全碧 障霞隱半紅 髣髴分初月 飄颻度曉風 還因三里處 冠蓋遠相通

蘭氣已熏宮 新橤半粧叢 色含輕重霧 香引去來風 拂樹濃舒碧 縈花薄蔽紅 還當雜行雨 髣髴隱遙空

年柳變池臺 隋堤曲直回 逐浪絲陰去 迎風帶影來 疎黃一鳥弄 半翠幾眉開 縈雪臨春岸 參差間早梅

春暉開紫苑 淑景媚蘭場 映庭含淺色 凝露泫浮光 日麗參差影 風傳輕重香 會須君子折 佩裏作芬芳

禁苑春暉麗 花蹊綺樹妝 綴條深淺色 點露參差光 向日分千笑 迎風共一香 如何仙嶺側 獨秀隱遙芳

參差垂玉闕 舒卷映蘭宮 珠光搖素月 竹影亂清風 彩散銀鉤上 文斜桂戶中 惟當雜羅綺 相與媚房櫳

凌晨麗城去 薄暮上林棲 辭枝枝暫起 停樹樹還低 向日終難託 迎風詎肯迷 只待纖纖手 曲裏作宵啼

駿骨飲長涇 奔流灑絡纓 細紋連噴聚 亂荇繞蹄縈 水光鞍上側 馬影溜中橫 翻似天池裏 騰波龍種生

階蘭凝曙霜 岸菊照晨光 露濃晞晚笑 風勁淺殘香 細葉凋輕翠 圓花飛碎黃 還持今歲色 復結後年芳

羽蓋飛天漢 鳳駕越層巒 俱歎三秋阻 共敍一宵歡 璜虧夜月落 靨碎曉星殘 誰能重操杼 纖手濯清瀾

霓裳轉雲路 鳳駕儼天潢 虧星凋夜靨 殘月落朝璜 促歡今夕促 長離別後長 輕梭聊駐織 掩淚獨悲傷

日宮開萬仞 月殿聳千尋 花蓋飛團影 幡虹曳曲陰 綺霞遙籠帳 叢珠細網林 寥廓煙雲表 超然物外心

四郊秦漢國 八水帝王都 閶闔雄里閈 城闕壯規模 貫渭稱天邑 含岐實奧區 金門披玉館 因此識皇圖

眷言君失德 驪邑想秦餘 政煩方改篆 愚俗乃焚書 阿房久已滅 閣道遂成墟 欲厭東南氣 翻傷掩鮑車

漢家重東郡 宛彼白馬津 黎庶既蕃殖 臨之勞近臣 遠別初首路 今行方及春 課成應第一 良牧爾當仁

北風吹同雲 同雲飛白雪 白雪乍迴散 同雲何慘烈 未見溫泉冰 寧知火井滅 表瑞良在茲 庶幾可怡悅

魯衛情先重 親賢愛轉多 冕旒豐暇日 乘景暫經過 戚里申高宴 平臺奏雅歌 復尋爲善樂 方驗保山河

地有招賢處 人傳樂善名 鶩池臨九達 龍岫對層城 桂月先秋冷 蘋風向晚清 鳳樓遙可見 彷彿玉簫聲

桂殿與山連 蘭湯湧自然 陰崖含秀色 溫谷吐潺湲 績爲蠲邪著 功因養正宣 願言將億兆 同此共昌延

邊服胡塵起 長安漢將飛 龍蛇開陣法 貔虎振軍威 詐虜腦塗地 征夫血染衣 今朝書奏入 明日凱歌歸

仙居懷聖德 靈廟肅神心 草合人蹤斷 塵濃鳥跡深 流沙丹竈沒 關路紫煙沈 獨傷千載後 空餘松柏林

境出三秦外 途分二陝中 山川入虞虢 風俗限西東 樹古棠陰在 耕餘讓畔空 鳴笳從此去 行見洛陽宮

拂曙闢行宮 寒皋野望通 繁雲低遠岫 飛雪舞長空 賦象恆依物 縈迴屢逐風 爲知勤恤意 先此示年豐

遺榮期入道 辭老竟抽簪 豈不惜賢達 其如高尚心 寰中得祕要 方外散幽襟 獨有青門餞 羣僚悵別深

行邁離秦國 巡方赴洛師 路逢三五夜 春色暗中期 關外長河轉 宮中淑氣遲 歌鐘對明月 不減舊遊時

壯徒恆賈勇 拔拒抵長河 欲練英雄志 須明勝負多 譟齊山岌嶪 氣作水騰波 預期年歲稔 先此樂時和

節變寒初盡 時和氣已春 繁雲先合寸 膏雨自依旬 颯颯飛平野 霏霏靜暗塵 懸知花葉意 朝夕望中新

鑄得千秋鏡 光生百鍊金 分將賜羣后 遇象見清心 臺上冰華澈 窗中月影臨 更銜長綬帶 留意感人深

太乙三門訣 元君六甲符 下傳金版術 上刻玉清書 有美探真士 囊中得祕書 自知三醮後 翊我滅殘胡

劒閣橫雲峻 鑾輿出狩回 翠屏千仞合 丹嶂五丁開 灌木縈旗轉 仙雲拂馬來 乘時方在德 嗟爾勒銘才

寶照含天地 神劒合陰陽 日月麗光景 星斗裁文章 寫鑑表容質 佩服爲身防 從茲一賞玩 永德保齡長

道家奠靈簡 自昔仰神仙 真子今將命 蒼生福可傳 江山尋故國 城郭信依然 二室遙相望 雲回洞裏天

洞府修真客 衡陽念舊居 將成金闕要 願奉玉清書 雲路三天近 松溪萬籟虛 猶期傳祕訣 來往候仙輿

城闕天中近 蓬瀛海上遙 歸期千載鶴 春至一來朝 采藥逢三秀 餐霞臥九霄 參同如有旨 金鼎待君燒

昔見漳濱臥 言將人事違 今逢慶誕日 猶謂學仙歸 棠棣花重發 鴒原鳥再飛 德比代雲布 心如晉水清

先生年幾許 顏色似童兒 夜抱九仙骨 朝披一品衣 不食千鍾粟 唯餐兩顆棃 天生此間氣 助我化無爲

荷恩承顧託 執契恭臨撫 廟略靜邊荒 天兵曜神武 有截資先化 無爲遵舊矩 禎符降昊穹 大業光寰宇

總章陳昔典 衢室禮惟神 宏規則天地 神用叶陶鈞 負扆三春旦 充庭萬宇賓 顧己誠虛薄 空慙馭兆人

履艮包羣望 居中冠百靈 萬方資廣運 庶品荷財成 神功諒匪測 盛德實難名 藻奠申誠敬 恭祀表惟馨

菲躬承睿顧 薄德忝坤儀 乾乾遵後命 翼翼奉先規 撫俗勤雖切 還淳化尚虧 未能弘至道 何以契明祇

夕惕同龍契 晨兢當鳳扆 崇儒習舊規 偃伯循先旨 絕壤飛冠蓋 遐區麗山水 幸承三聖餘 忻屬千年始

九春開上節 千門敞夜扉 蘭燈吐新燄 桂魄朗圓輝 送酒惟須滿 流杯不用稀 務使霞漿興 方乘汎洛歸

山窗遊玉女 澗戶對瓊峰 巖頂翔雙鳳 潭心倒九龍 酒中浮竹葉 杯上寫芙蓉 故驗家山賞 惟有風入松

高人叶高志 山服往山家 迢迢間風月 去去隔煙霞 碧岫窺玄洞 玉竈鍊丹砂 今日星津上 延首望靈槎

舊愛柏梁臺 新寵昭陽殿 守分辭芳輦 含情泣團扇 一朝歌舞榮 夙昔詩書賤 頹恩誠已矣 覆水難重薦

秋風起函谷 勁氣動河山 偃松千嶺上 雜雨二陵間 低雲愁廣隰 落日慘重關 此時飄紫氣 應驗真人還

帝里重陽節 香園萬乘來 卻邪萸入佩 獻壽菊傳杯 墖類承天湧 門疑待佛開 睿詞懸日月 長得仰昭回

葉下洞庭初 思君萬里餘 露濃香被冷 月落錦屏虛 欲奏江南曲 貪封薊北書 書中無別意 惟悵久離居

玉環騰遠創 金埒荷殊榮 弗玩珠璣飾 仍留仁智情 鑿山便作室 憑樹即爲楹 公輸與班爾 從此遂韜聲

登山一長望 正遇九春初 結駟填街術 閭閻滿邑居 鬬雪梅先吐 驚風柳未舒 直愁斜日落 不畏酒尊虛

霽曉氣清和 披襟賞薜蘿 玳瑁凝春色 琉璃漾水波 跂石聊長嘯 攀松乍短歌 除非物外者 誰就此經過

暫爾遊山第 淹留惜未歸 霞窗明月滿 澗戶白雲飛 書引藤爲架 人將薜作衣 此真攀玩所 臨睨賞光輝

策杖臨霞岫 危步下霜蹊 志逐深山靜 途隨曲澗迷 漸覺心神逸 俄看雲霧低 莫怪人題樹 祗爲賞幽棲

出嫁辭鄉國 由來此別難 聖恩愁遠道 行路泣相看 沙塞容顏盡 邊隅粉黛殘 妾心何所斷 他日望長安

珠碎眼前珍 花凋世外春 未銷心裏恨 又失掌中身 玉笥猶殘藥 香匳已染塵 前哀將後感 無淚可霑巾

永念難消釋 孤懷痛自嗟 雨深秋寂莫 愁引病增加 咽絕風前思 昏濛眼上花 空王應念我 窮子正迷家

殷勤移植地 曲檻小闌邊 共約重芳日 還憂不盛妍 阻風開步障 乘月溉寒泉 誰料花前後 蛾眉卻不全

顦顇年來甚 蕭條益自傷 風威侵病骨 雨氣咽愁腸 夜鼎唯煎藥 朝髭半染霜 前緣竟何似 誰與問空王

竹林二君子 盡日竟沈吟 相對終無語 爭先各有心 恃強斯有失 守分固無侵 若算機籌處 滄滄海未深

喬巖簇冷煙 幽徑上寒天 下瞰峨眉嶺 上窺華岳巔 驅馳非取樂 按幸爲憂邊 此去如登陟 歌樓路幾千

緩轡踰雙劒 行行躡石稜 作千尋壁壘 爲萬祀依憑 道德雖無取 江山粗可矜 回看城闕路 雲疊樹層層

聖帝歸梧野 躬來謁聖顏 旋登三徑路 似陟九嶷山 日照堆嵐迥 雲橫積翠間 期修封禪禮 方俟再躋攀

再到金華頂 玄都訪道回 雲披分景象 黛鎖顯樓臺 雨滌前山淨 風吹去路開 翠屏夾流水 何必羨蓬萊

尋真游勝境 巡禮到陽平 水遠波瀾碧 山高氣象清 殿嚴孫氏貌 碑暗係師名 夜月登壇醮 松風森磬聲

共謁御容儀 還同在禁闈 笙歌喧寶殿 彩仗耀金徽 清淚霑羅袂 紅霞拂繡衣 九疑山水遠 無路繼湘妃

聖燈千萬炬 旋向碧空生 細雨溼不暗 好風吹更明 磬敲金地響 僧唱梵天聲 若說無心法 此光如有情

昔在炎運終 中華亂無象 酆郊赤烏見 邙山黑雲上 大賚下周車 禁暴開殷網 幽明同叶贊 鼎祚齊天壤

荷恩承顧託 執契恭臨撫 廟畧靜邊荒 天兵耀神武 有截資先化 無爲遵舊矩 禎符降昊穹 大業光寰宇

得一流玄澤 通三御紫宸 遠叶千齡運 遐銷九域塵 絕瑞駢闐集 殊祥絡繹臻 登年慶棲畝 稔歲賀盈囷

坤元光至德 柔訓闡皇風 芣苡芳聲遠 螽斯美化隆 睿範超千載 嘉猷備六宮 肅恭陪盛典 欽若薦禋宗

堂堂聖祖興 赫赫昌基泰 戎車盟津偃 玉帛塗山會 舜日啓祥暉 堯雲卷征斾 風猷被有截 聲教覃無外

烈祖順三靈 文宗威四海 黃鉞誅羣盜 朱旗掃多罪 戢兵天下安 約法人心改 大哉干羽意 長見風雲在

總章陳昔典 衢室禮惟神 宏規則天地 神用叶陶鈞 負扆三春旦 充庭萬宇賓 顧己誠虛薄 空慙億兆人

履艮包羣望 居中冠百靈 萬方資廣運 庶品荷財成 神功諒匪測 盛德實難名 藻奠申誠敬 恭祀表惟馨

盛德陳萬舞 威稜暢九垓 風雲交律候 日月麗昭回 行慶休祥發 乘和春氣來 百神肅臨享 蕩蕩天門開

萬方資以化 交泰屬昇平 易從業惟簡 得一道斯寧 具儀光玉帛 送舞變咸英 黍稷良非貴 明德信惟馨

菲躬承睿顧 薄德忝坤儀 乾乾遵後命 翼翼奉先規 撫俗勤雖切 還淳化尚虧 未能弘至道 何以契明祇

夕惕司龍契 晨兢當鳳扆 崇儒習舊規 偃伯循先旨 絕壤飛冠蓋 遐區麗山水 幸承三聖餘 忻屬千年始

至哉含柔德 萬物資以生 常順稱厚載 流謙通變盈 聖心事能察 增廣陳厥誠 黃祇僾如在 泰折俟咸亨

芳春開令序 韶苑暢和風 惟靈申廣祐 利物表神功 綺會周天宇 黼黻藻寰中 庶幾承慶節 歆奠下帷宮

明靈光至德 深功掩百神 祥源應節啓 福緒逐年新 萬宇承恩覆 七廟佇恭禋 于茲申至懇 方期遠慶臻

霞莊列寶衛 雲集動和聲 金卮薦綺席 玉幣委芳庭 因心罄丹款 先己勵蒼生 所冀延明福 於茲享至誠

桂筵開玉俎 蘭圃薦瓊芳 八音調鳳曆 三獻奉鸞觴 絜粢申大享 庭宇冀降祥 神其覃有慶 契福永無疆

仙壇禮既畢 神駕儼將昇 佇屬深祥起 方期庶績凝 虔誠資宇內 務本勖黎蒸 靈心昭備享 率土洽休徵

炎馭失天綱 土德承天命 英猷被寰宇 懿躅隆邦政 七德已綏邊 九夷咸底定 景化覃遐邇 深仁洽翔泳

烈祖順三靈 文宗威四海 黃鉞誅羣盜 朱旗掃多罪 戢兵天下安 約法人心改 大哉干羽意 長見風雲在

真宗開妙理 沖教統清虛 化演無爲日 言昭有象初 瑤臺肅靈瑞 金闕映仙居 一奏三清樂 長回八景輿

虛極仙宗本 希夷象帝先 百靈朝太上 萬法祖重圓 善貸惟沖德 功成謂自然 雲門達和氣 思用合鈞天

元符傳紫極 寶祚啓高真 道德先垂裕 沖和已化淳 人風齊太古 天瑞叶惟新 仙樂清都上 長明交泰辰

妙筭申帷幄 神謀及廟庭 兩階文物備 七德武功成 校獵長楊苑 屯軍細柳營 將軍獻凱入 歌舞溢重城

辰位列四星 帝功參十亂 進賢勤內輔 扈蹕清多難 承天厚載均 並耀宵光璨 留徽藹前躅 萬古披圖煥

天步昔將開 商郊初欲踐 撫戎金陣廓 貳極瑤圖闡 雞戟遂崇儀 龍樓期好善 弄兵隳震業 啓聖隆嗣典

綠林熾炎曆 黃虞格有苗 沙塵驚塞外 帷幄命嫖姚 七德干戈止 三邊雲霧消 寶祚長無極 歌舞盛今朝

武德諒雍雍 由來掃寇戎 劒光揮作電 旗影列成虹 霧廓三邊靜 波澄四海同 睿圖今已盛 相共舞皇風

醴齊泛尊彝 軒縣動干戚 入室僾如在 升階虔所歷 奮疾合威容 定利舒皦繹 方崇廟貌禮 永被君恩錫

重輪始發祥 齒胄方興學 冥然升紫府 鏗爾薦清樂 奠斝致馨香 在庭紛羽籥 禮成神既醉 髣髴緱山鶴

昭昭竹殿開 奕奕蘭宮啓 懿範隆丹掖 殊榮闢朱邸 六佾薦徽容 三簋陳芳醴 萬石覃貽厥 分珪崇祖禰

聖德期昌運 雍熙萬宇清 乾坤資化育 海嶽共休明 闢土欣耕稼 銷戈遂偃兵 殊方歌帝澤 執贄賀昇平

大業來四夷 仁風和萬國 白日體無私 皇天輔有德 七旬罪已服 六月師方克 偉哉帝道隆 終始常作則

羽衛離丹闕 金軒赴泰壇 珠旗明月色 玉佩曉霜寒 黼黻龍衣備 琮璜寶器完 百神將受職 宗社保長安

八表歡無事 三秋賀有成 照臨同日遠 渥澤並雲行 河變千年色 山呼萬歲聲 願修封岱禮 方以稱文明

劒佩儼如林 齊傾拱北心 渥恩頒美祿 咸濩聽和音 一德君臣合 重瞳日月臨 歌時兼樂聖 唯待贊泥金

萬國咸歸禹 千官共祝堯 拜恩瞻鳳扆 傾耳聽雲韶 運啓金行遠 時和玉燭調 酒酣齊抃舞 同賀聖明朝

令節陳高會 羣臣侍御筵 玉墀留愛景 金殿靄祥煙 振鷺涵天澤 靈禽下樂懸 聖明無一事 何處讓堯年

聖代修文德 明庭舉舊章 兩階陳羽籥 萬舞合宮商 劒佩森鴛鷺 簫韶下鳳凰 我朝青史上 千古有輝光

淮海干戈戢 朝廷禮樂施 白駒皆就縶 丹鳳復來儀 德備三苗格 風行萬國隨 小臣同百獸 率舞賀昌期

撥亂資英主 開基自晉陽 一戎成大業 七德煥前王 炎漢提封遠 姬周世祚長 朱干將玉戚 全象武功揚

睿算超前古 神功格上圓 百川留禹跡 萬國戴堯天 既已櫜弓矢 誠宜播管弦 蹌蹌隨鳥獸 共樂太平年

回中道路險 蕭關烽候多 五營屯北地 萬乘出西河 單于拜玉璽 天子按琱戈 振旅汾川曲 秋風橫大歌

將軍出紫塞 冒頓在烏貪 笳喧雁門北 陣翼龍城南 琱弓夜宛轉 鐵騎曉參潭 應須駐白日 爲待戰方酣

城南征戰多 城北無飢鵶 白骨馬蹄下 誰言皆有家 城前水聲苦 倏忽流萬古 莫爭城外地 城裏有閑土

磧中有陰兵 戰馬時驚蹶 輕猛李陵心 摧殘蘇武節 黃金鎖子甲 風吹色如鐵 十載不封侯 茫茫向誰說

巫山凌太清 岧嶢類削成 霏霏暮雨合 靄靄朝雲生 危峰入鳥道 深谷瀉猿聲 別有幽棲客 淹留攀桂情

巫山峰十二 環合隱昭回 俯眺琵琶峽 平看雲雨臺 古槎天外倚 瀑水日邊來 何忽啼猨夜 荆王枕席開

神女向高唐 巫山下夕陽 裴回作行雨 婉孌逐荆王 電影江前落 雷聲峽外長 霽雲無處所 臺館曉蒼蒼

巫山望不極 望望下朝雰 莫辨啼猿樹 徒看神女雲 驚濤亂水脈 驟雨暗峰文 霑裳即此地 況復遠思君

巫山高不極 沓沓狀奇新 暗谷疑風雨 幽巖若鬼神 月明三峽曙 潮滿二江春 爲問陽臺夕 應知入夢人

楚國巫山秀 清猨日夜啼 萬重春樹合 十二碧峰齊 峽出朝雲下 江來暮雨西 陽臺歸路直 不畏向家迷

巫峽見巴東 迢迢半出空 雲藏神女館 雨到楚王宮 朝暮泉聲落 寒暄樹色同 清猨不可聽 偏在九秋中

巫山十二峰 皆在碧虛中 回合雲藏日 霏微雨帶風 猨聲寒過水 樹色暮連空 愁向高唐望 清秋見楚宮

見盡數萬里 不聞三聲猨 但飛蕭蕭雨 中有亭亭魂 千載楚襄恨 遺文宋玉言 至今青冥裏 雲結深閨門

芳樹本多奇 年華復在斯 結翠成新幄 開紅滿舊枝 風歸花歷亂 日度影參差 容色朝朝落 思君君不知

迢迢芳園樹 列映清池曲 對此傷人心 還如故時綠 風條灑餘靄 露葉承新旭 佳人不再攀 下有往來躅

君子事行役 再空芳歲期 美人曠延佇 萬里浮雲思 園槿綻紅豔 郊桑柔綠滋 坐看長夏晚 秋月生羅幃

借問江上柳 青青爲誰春 空遊昨日地 不見昨日人 繚繞萬家井 往來車馬塵 莫道無相識 要非心所親

高臺暫俯臨 飛翼聳輕音 浮光隨日度 漾影逐波深 迥瞰周平野 開懷暢遠襟 獨此三休上 還傷千歲心

涼風吹遠念 使我升高臺 寧知數片雲 不是舊山來 故人天一涯 久客殊未回 雁來不得書 空寄聲哀哀

隴坂高無極 征人一望鄉 關河別去水 沙塞斷歸腸 馬繫千年樹 旌懸九月霜 從來共嗚咽 皆是爲勤王

隴頭心欲絕 隴水不堪聞 碎影搖槍壘 寒聲咽帳軍 素從鹽海積 綠帶柳城分 日落天邊望 逶迤入塞雲

秦隴逼氐羌 征人去未央 如何幽咽水 幷欲斷君腸 西注悲窮漠 東分憶故鄉 旅魂聲攪亂 無夢到遼陽

借問隴頭水 年年恨何事 全疑嗚咽聲 中有征人淚 自古無長策 況我非深智 何計謝潺湲 一宵空不寐

都城連百二 雄險北回環 地勢遙尊岳 河流側讓關 秦皇曾虎視 漢祖亦龍顏 何事梟兇輩 干戈自不閑

匈奴屢不平 漢將欲縱橫 看雲方結陣 却月始連營 潛軍度馬邑 揚斾掩龍城 會勒燕然石 方傳車騎名

出門日已遠 不受徒旅欺 骨肉恩豈斷 男兒死無時 走馬脫轡頭 手中挑青絲 捷下萬仞岡 俯身試搴旗

送徒既有長 遠戍亦有身 生死向前去 不勞吏怒嗔 路逢相識人 附書與六親 哀哉兩決絕 不復同苦辛

迢迢萬餘里 領我赴三軍 軍中異苦樂 主將寧盡聞 隔河見胡騎 倏忽數百羣 我始爲奴僕 幾時樹功勳

挽弓當挽彊 用箭當用長 射人先射馬 擒賊先擒王 殺人亦有限 列國自有疆 苟能制侵陵 豈在多殺傷

單于寇我壘 百里風塵昏 雄劒四五動 彼軍爲我奔 虜其名王歸 繫頸授轅門 潛身備行列 一勝何足論

從軍十年餘 能無分寸功 衆人貴苟得 欲語羞雷同 中原有鬬爭 況在狄與戎 丈夫四方志 安可辭固窮

吹角出塞門 前瞻即胡地 三軍盡回首 皆灑望鄉淚 轉念關山長 行看風景異 由來征戍客 各負輕生義

漢家邊事重 竇憲出臨戎 絕漠秋山在 陽關舊路通 列營依茂草 吹角向高風 更就燕然石 看銘破虜功

秋塞雪初下 將軍遠出師 分營長記火 放馬不收旗 月冷邊帳溼 沙昏夜探遲 征人皆白首 誰見滅胡時

微雪將軍出 吹笳天未明 觀兵登古戍 斬將對雙旌 分陣瞻山勢 潛軍制馬鳴 如今新史上 已有滅胡名

單于驕愛獵 放火到軍城 待月調新弩 防秋置遠營 空山朱戟影 寒磧鐵衣聲 逢著降胡說 陰山有伏兵

埽盡狂胡跡 回戈望故關 相逢唯死鬬 豈易得生還 縱宴參胡樂 收兵過雪山 不封十萬戶 此事亦應閑

玉帳將軍意 慇懃把酒論 功高寧在我 陣沒與招魂 塞色干戈束 軍容喜氣屯 男兒今始是 敢出玉關門

回首隴山頭 連天草木秋 聖君應入夢 半路遣封侯 水不擔陰雪 柴令倒戍樓 歸來麟閣上 春色滿皇州

將軍陷虜圍 邊務息戎機 霜雪交河盡 旌旗入塞飛 曉光隨馬度 春色伴人歸 課績朝明主 臨軒拜武威

單于烽火動 都護去天涯 別賜黃金甲 親臨白玉墀 塞垣須靜謐 師旅審安危 定遠條支寵 如今勝古時

方見將軍貴 分明對冕旒 聖恩如遠被 狂虜不難收 臣節唯期死 功勳敢望侯 終辭修里第 從此出皇州

倡樓啓曙扉 園柳正依依 鳥鳴知歲隔 條變識春歸 露葉疑啼臉 風花亂舞衣 攀折聊將寄 軍中書信稀

玉窗朝日映 羅帳春風吹 拭淚攀楊柳 長條宛地垂 白花飛歷亂 黃鳥思參差 妾自肝腸斷 旁人那得知

沙塞三河道 金閨二月春 碧煙楊柳色 紅粉綺羅人 露葉憐啼臉 風花思舞巾 攀持君不見 爲聽曲中新

二月風光半 三邊戍不還 年華妾自惜 楊柳爲君攀 落絮緣衫袖 垂條拂髻鬟 那堪音信斷 流涕望陽關

萬里邊城地 三春楊柳節 葉似鏡中眉 花如關外雪 征人遠鄉思 倡婦高樓別 不忍擲年華 含情寄攀折

垂柳拂妝臺 葳蕤葉半開 年華枝上見 邊思曲中來 嫩色宜新雨 輕花伴落梅 朝朝倦攀折 征戍幾時回

紅粉青樓曙 垂楊仲月春 懷君重攀折 非妾妒腰身 舞帶縈絲斷 嬌娥向葉嚬 橫吹凡幾曲 獨自最愁人

纖纖折楊柳 持此寄情人 一枝何足貴 憐是故園春 遲景那能久 流芳不及新 更愁征戍客 鬢老邊城塵

垂楊拂綠水 搖豔東風年 花明玉關雪 葉暖金窗煙 美人結長恨 相對心悽然 攀條折春色 遠寄龍庭前

樓上春風過 風前楊柳歌 枝疎緣別苦 曲怨爲年多 花驚燕地雪 葉映楚池波 誰堪別離此 征戍在交河

自從江樹秋 日日上江樓 夢見離珠浦 書來在桂州 不同魚比目 終恨水分流 久不開明鏡 多應是白頭

秋風窗下起 旅雁向南飛 日日出門望 家家行客歸 無因見邊使 空待寄寒衣 獨閉青樓暮 煙深鳥雀稀

塞垣通碣石 虜障抵祈連 相思在萬里 明月正孤懸 影移金岫北 光斷玉門前 寄書謝中婦 時看鴻雁天

漢月生遼海 曈曨出半暉 合昏玄兔郡 中夜白登圍 暈落關山迥 光合霜霰微 將軍聽曉角 戰馬欲南歸

月明邊徼靜 戍客望鄉時 塞古柳衰盡 關寒榆發遲 蒼蒼萬里道 戚戚十年悲 今夜青樓上 還應照所思

月生西海上 氣逐邊風壯 萬里度關山 蒼茫非一狀 漢兵開郡國 胡馬窺亭障 夜夜聞悲笳 征人起南望

露溼月蒼蒼 關頭榆葉黃 回輪照海遠 分彩上樓長 水凍頻移幕 兵疲數望鄉 祗應城影外 萬里共如霜

浮世若浮雲 千回故復新 旋添青草冢 更有白頭人 歲暮客將老 雪晴山欲春 行行車與馬 不盡洛陽塵

秦地平如掌 層城出雲漢 樓閣九衢春 車馬千門旦 綠柳開復合 紅塵聚還散 日晚鬬雞回 經過狹斜看

梅嶺花初發 天山雪未開 雪處疑花滿 花邊似雪回 因風入舞袖 雜粉向妝臺 匈奴幾萬里 春至不知來

鐵騎幾時回 金閨怨早梅 雪中花已落 風暖葉應開 夕逐新春管 香迎小歲杯 感時何足貴 書裏報輪臺

新歲芳梅樹 繁苞四面同 春風吹漸落 一夜幾枝空 小婦今如此 長城恨不窮 莫將遼海雪 來比後庭中

騮馬照金鞍 轉戰入皐蘭 塞門風稍急 長城水正寒 雪暗鳴珂重 山長噴玉難 不辭橫絕漠 流血幾時乾

紫騮行且嘶 雙飜碧玉蹄 臨流不肎渡 似惜錦障泥 白雪關山遠 黃雲海樹迷 揮鞭萬里去 安得念春閨

爭場看鬬雞 白鼻紫騧嘶 漳水春歸晚 叢臺日向低 歇鞍珠作汗 試劒玉如泥 爲謝紅梁燕 年年妾獨棲

天山一丈雪 雜雨夜霏霏 溼馬胡歌亂 經烽漢火微 丁零蘇武別 疎勒范羌歸 若著關頭過 長榆葉定稀

劉生氣不平 抱劒欲專征 報恩爲豪俠 死難在橫行 翠羽裝劒鞘 黃金飾馬纓 但令一顧重 不吝百身輕

妾住越城南 離居不自堪 採花驚曙鳥 摘葉餧春蠶 嬾結茱萸帶 愁安玳瑁簪 侍臣消瘦盡 日暮碧江潭

美人何蕩漾 湖上風月長 玉手欲有贈 裴回雙鳴璫 歌聲隨淥水 怨色起朝陽 日暮還家望 雲波橫洞房

汀洲白蘋草 柳惲乘馬歸 江頭樝樹香 岸上蝴蝶飛 酒杯若葉露 玉軫蜀桐虛 朱樓通水陌 沙暖一雙魚

郎船安兩槳 儂舸動雙橈 埽黛開宮額 裁裙約楚腰 乖期方積思 臨醉欲拚嬌 莫以采菱唱 欲羨秦臺簫

雁塞日初晴 胡關雪復平 危竿緣廣漠 古竇傍長城 拔劒金星出 彎弧玉羽鳴 誰知係虜者 賈誼是書生

金鎖耀兜鍪 黃雲拂紫騮 叛羌旗下戮 陷壁夜中收 霜霰戎衣故 關河磧氣秋 箭創殊未合 更遣擊蘭州

火發龍山北 中宵易左賢 勒兵臨漢水 驚雁散胡天 木落防河急 軍孤受敵偏 猶聞漢皇怒 按劒待開邊

采桑畏日高 不待春眠足 攀條有餘愁 那矜貌如玉 千金豈不贈 五馬空踟躅 何以變真性 幽篁雪中綠

鳥鳴桑葉間 葉綠條復柔 攀看去手近 放下長長鉤 黃花蓋野田 白馬少年遊 所念豈回顧 良人在高樓

合殿恩中絕 交河使漸稀 肝腸辭玉輦 形影向金微 漢宮草應綠 胡庭沙正飛 願逐三秋雁 年年一度歸

斂容辭豹尾 緘怨度龍鱗 金鈿明漢月 玉箸染胡塵 妝鏡菱花暗 愁眉柳葉嚬 惟有清笳曲 時聞芳樹春

非君惜鸞殿 非妾妬蛾眉 薄命由驕虜 無情是畫師 嫁來胡地惡 不竝漢宮時 心苦無聊賴 何堪上馬辭

圖畫失天真 容華坐誤人 君恩不可再 妾命在和親 淚點關山月 衣銷邊塞塵 一聞陽鳥至 思絕漢宮春

玉關春色晚 金河路幾千 琴悲桂條上 笛怨柳花前 霧掩臨妝月 風驚入鬢蟬 緘書待還使 淚盡白雲天

琵琶馬上彈 行路曲中難 漢月正南遠 燕山直北寒 髻鬟風拂散 眉黛雪霑殘 斟酌紅顏盡 何勞鏡裏看

莫將鉛粉匣 不用鏡花光 一去邊城路 何情更畫妝 影銷胡地月 衣盡漢宮香 妾死非關命 祗緣怨斷腸

戒途飛萬里 回首望三秦 忽見天山雪 還疑上苑春 玉痕垂淚粉 羅袂拂胡塵 爲得胡中曲 還悲遠嫁人

跨鞍今永訣 垂淚別親賓 漢地行將遠 胡關逐望新 交河擁塞路 隴首暗沙塵 唯有孤明月 猶能遠送人

楓香晚華靜 錦水南山影 驚石墜猨哀 竹雲愁半嶺 涼月生秋浦 玉沙鱗鱗光 誰家紅淚客 不忍過瞿塘

爪牙在身上 陷穽猶可制 爪牙在胷中 劒戟無所畏 人言畏猛虎 誰是撩頭斃 祗見古來心 姦雄暗相噬

日斜漳浦望 風起鄴臺寒 玉座平生晚 金尊妓吹闌 舞餘依帳泣 歌罷向陵看 蕭索松風暮 愁煙入井闌

日暮銅雀靜 西陵鳥雀歸 撫弦心斷絕 聽管淚霏霏 靈几臨朝奠 空牀卷夜衣 蒼蒼川上月 應照妾魂飛

歌扇向陵開 齊行奠玉杯 舞時飛燕列 夢裏片雲來 月色空餘恨 松聲暮更哀 誰憐未死妾 掩袂下銅臺

妾本深宮妓 曾城閉九重 君王歡愛盡 歌舞爲誰容 錦衾不復襞 羅衣誰再縫 高臺西北望 流涕向青松

金鳳鄰銅雀 漳河望鄴城 君王無處所 臺榭若平生 舞筵紛可就 歌梁儼未傾 西陵松檟冷 誰見綺羅情

昔年分鼎地 今日望陵臺 一旦雄圖盡 千秋遺令開 綺羅君不見 歌舞妾空來 恩共漳河水 東流無重迴

金閣惜分香 鈆華不重妝 空餘歌舞地 猶是爲君王 哀弦調已絕 豔曲不須長 共看西陵暮 秋煙生白楊

蕭條登古臺 回首黃金屋 落葉不歸林 高陵永爲谷 妝容徒自麗 舞態閱誰目 惆悵繐帷前 歌聲苦於哭

君愛本相饒 從來事舞腰 那堪攀玉座 腸斷望陵朝 怨著情無主 哀凝曲不調 況臨松日暮 悲吹坐蕭蕭

魏宮歌舞地 蝶戲鳥還鳴 玉座人難到 銅臺雨滴平 西陵樹不見 漳浦草空生 萬恨盡埋此 徒懸千載名

平生一顧念 意氣溢三軍 野日分戈影 天星合劒文 弓弦抱漢月 馬足踐胡塵 不求生入塞 唯當死報君

看圖閑教陣 畫地靜論邊 烏壘天西戍 鷹姿塞上川 路長須算日 書遠每題年 無復生還望 飜思未別前

柵高三面鬬 箭盡舉烽頻 營柳和煙暮 關榆帶雪春 邊城多老將 磧路少歸人 點盡三河卒 年年添塞塵

候火起雕城 塵砂擁戰聲 遊軍藏漢幟 降騎說蕃情 霜降滮池淺 秋深太白明 嫖姚方虎視 不覺請添兵

邊草早不春 劒花增濘塵 廣場收驥尾 清瀚怯龍鱗 帆色已歸越 松聲厭避秦 幾時逢范蠡 處處是通津

從軍玉門道 逐虜金微山 笛奏梅花曲 刀開明月環 鼓聲鳴海上 兵氣擁雲間 願斬單于首 長驅靜鐵關

吹角動行人 喧喧行人起 笳鳴馬嘶亂 爭渡金河水 日暮沙漠垂 戰聲煙塵裏 盡繫名王頸 歸來報天子

候騎出紛紛 元戎霍冠軍 漢鞞秋聒地 羌火晝燒雲 萬里戍城合 三邊羽檄分 烏孫驅未盡 肯顧遼陽勳

漢斾拂丹霄 漢軍新破遼 紅塵驅鹵簿 白羽擁嫖姚 戰苦軍猶樂 功高將不驕 至今丁令塞 朔吹空蕭蕭

百萬逐呼韓 頻年不解鞍 兵屯絕漠暗 馬飲濁河乾 破虜功未錄 勞師力已殫 須防肘腋下 飛禍出無端

飛將下天來 奇謀閫外裁 水心龍劒動 地肺雁山開 望氣燕師銳 當鋒虜陣摧 從今射鵰騎 不敢過雲堆

黃紙君王詔 青泥校尉書 誓師張虎落 選將擐犀渠 霧暗津浦失 天寒塞柳疎 橫行十萬騎 欲埽虜塵餘

寒閨織素錦 含怨斂雙蛾 綜新交縷澀 經脆斷絲多 衣香逐舉袖 釧動應鳴梭 還恐裁縫罷 無信達交河

夾道開洞門 弱楊低畫戟 簾影竹葉起 簫聲吹日色 蠭語繞妝鏡 拂蛾學春碧 亂繫丁香梢 滿闌花向夕

雪下陽關路 人稀隴戍頭 封狐猶未翦 邊將豈無羞 白草三冬色 黃雲萬里愁 因思李都尉 畢竟不封侯

雙雙野田雀 上下同飲啄 暖去棲蓬蒿 寒歸傍籬落 殷勤避羅網 乍可遇鵰鶚 鵰鶚雖不仁 分明在寥廓

梁山鎮地險 積石阻雲端 深谷下寥廓 層巖上鬱盤 飛梁架絕嶺 棧道接危巒 攬轡獨長息 方知斯路難

十月繁霜下 征人遠鑿空 雲搖錦更節 海照角端弓 暗磧埋砂樹 衝飆卷塞蓬 方隨膜拜入 歌舞玉門中

日晚梧桐落 微寒入禁垣 月懸三雀觀 霜度萬秋門 豔舞矜新寵 愁容泣舊恩 不堪深殿裏 簾外欲黃昏

禁苑春風起 流鶯繞合歡 玉窗通日氣 珠箔卷輕寒 楊葉垂金砌 梨花入井闌 君王好長袖 新作舞衣寬

玉關芳信斷 蘭閨錦字新 愁來好自抑 念切已含嚬 虛牖風驚夢 空牀月厭人 歸期儻可促 勿度柳園春

君莫嫌醜婦 醜婦死守貞 山頭一怪石 長作望夫名 鳥有竝翼飛 獸有比肩行 丈夫不立義 豈如鳥獸情

舊愛柏梁臺 新寵昭陽殿 守分辭方輦 含情泣團扇 一朝歌舞榮 夙昔詩書賤 頹恩誠已矣 覆水難重薦

月皎風泠泠 長門次掖庭 玉階聞墜葉 羅幌見飛螢 清露凝珠綴 流塵下翠屏 妾心君未察 秋歎劇繁星

早知君愛歇 本自無縈妬 誰使恩情深 今來反相誤 愁眠羅帳曉 泣坐金閨暮 獨有夢中魂 猶言意如故

弱體鴛鴦薦 啼妝翡翠衾 鴉鳴秋殿曉 人靜禁門深 每憶椒房寵 那堪永巷陰 日驚羅帶緩 非復舊來心

君王嫌妾妬 閉妾在長門 舞袖垂新寵 愁眉結舊恩 綠錢生履跡 紅粉溼啼痕 羞被桃花笑 看春獨不言

煢煢孤思逼 寂寂長門夕 妾妬亦非深 君恩那不惜 攜琴就玉階 調悲聲未諧 將心託明月 流影入君懷

何事長門閉 珠簾只自垂 月移深殿早 春向後宮遲 蕙草生閑地 梨花發舊枝 芳菲自恩幸 看却被風吹

君恩忽斷絕 妾思終未央 巾櫛不可見 枕席空餘香 窗暗網羅白 階秋苔蘚黃 應門寂已閉 流涕向昭陽

賤妾如桃李 君王若歲時 秋風一已勁 搖落不勝悲 寂寂蒼苔滿 沈沈綠草滋 榮華非此日 指輦競何辭

不分君恩斷 新妝視鏡中 容華尚春日 嬌愛已秋風 枕席臨窗曉 幃屏向月空 年年後庭樹 榮落在深宮

賤妾裁紈扇 初搖明月姿 君王看舞席 坐起秋風時 玉樹清御路 金陳翳垂絲 昭陽無分理 愁寂任前期

夕殿別君王 宮深月似霜 人愁在長信 螢出向昭陽 露裛紅蘭死 秋彫碧樹傷 惟當合歡扇 從此篋中藏

由來詠團扇 今與值秋風 事逐時皆往 恩無日再中 早鴻聞上苑 寒露下深宮 顏色年年謝 相如賦豈工

妾貌非傾國 君王忽然寵 南山掌上來 不及新恩重 後宮多窈窕 日日學新聲 一落君王耳 南山又須輕

飛燕倚身輕 爭人巧笑名 生君棄妾意 增妾怨君情 日落昭陽殿 秋來長信城 寥寥金殿裏 歌吹夜無聲

月皎昭陽殿 霜清長信宮 天行乘玉輦 飛燕與君同 更有留情處 承恩樂未窮 誰憐團扇妾 獨坐怨秋風

生在綺羅下 豈識漁陽道 良人自戍來 夜夜夢中到 漁陽萬里遠 近於中門限 中門逾有時 漁陽常在眼

夭桃花清晨 遊女紅粉新 夭桃花薄暮 遊女紅粉故 樹有百年花 人無一定顏 花送人老盡 人悲花自閑

憶人莫至悲 至悲空自衰 寄人莫翦衣 翦衣未必歸 朝爲雙蒂花 暮爲四散飛 花落却繞樹 遊子不顧期

春氣滿林香 春遊不可忘 落花吹欲盡 垂柳折還長 桑女淮南曲 金鞍塞北裝 行行小垂手 日暮渭川陽

團扇復團扇 奉君清暑殿 秋風入庭樹 從此不相見 上有乘鸞女 蒼蒼蟲網遍 明年入懷袖 別是機中練

城上歸時晚 庭前宿處危 月明無葉樹 霜滑有風枝 啼澀飢喉咽 飛低凍翅垂 畫堂鸚鵡鳥 冷暖不相知

忽忽南飛返 危弦共怨悽 暗霜移樹宿 殘夜遶枝啼 咽絕聲重敍 愔淫思乍迷 不妨還報喜 誤使玉顏低

南國多佳人 莫若大堤女 玉牀翠羽帳 寶袜蓮花炬 魂處自目成 色授開心許 迢迢不可見 日暮空愁予

漢水臨襄陽 花開大堤暖 佳期大堤下 淚向南雲滿 春風復無情 吹我夢魂散 不見眼中人 天長音信斷

大堤行樂處 車馬相馳突 歲歲春草生 踏青二三月 王孫挾珠彈 遊女矜羅韈 攜手今莫同 江花爲誰發

妾家越水邊 搖艇入江煙 既覓同心侶 復采同心蓮 折藕絲能脆 開花葉正圓 春歌弄明月 歸棹落花前

雖聽采蓮曲 詎識采蓮心 漾檝愛花遠 回船愁浪深 煙生極浦色 日落半江陰 同侶憐波靜 看妝墮玉簪

小姑織白紵 未解將人語 大嫂采芙蓉 溪湖千萬重 長兄行不在 莫使外人逢 願學秋胡婦 真心比古松

憶昔王子晉 鳳笙遊雲空 揮手弄白日 安能戀青宮 豈無嬋娟子 結念羅帳中 憐壽不貴色 身世兩無窮

鳳臺何逶迤 嬴女管參差 一旦綵雲至 身去無還期 遺曲此臺上 世人多學吹 一吹一落淚 至今憐玉姿

嘗聞秦帝女 傳得鳳凰聲 是日逢仙子 當時別有情 人吹彩簫去 天借綠雲迎 曲在身不返 空餘弄玉名

楊柳縈橋綠 玫瑰拂地紅 繡衫金騕褭 花髻玉瓏璁 宿雨香潛潤 春流水暗通 畫樓初夢斷 晴日照湘風

雄鵠銜枝來 雌鵠啄泥歸 巢成不生子 大義當乖離 江漢水之大 鵠身鳥之微 更無相逢日 安可相隨飛

雙鶴出雲谿 分飛各自迷 空巢在松杪 折羽落江泥 尋水終不飲 逢林亦未棲 別離應易老 萬里兩淒淒

分飛共所從 六翮勢摧風 聲斷碧雲外 影孤明月中 青田歸路遠 月桂舊巢空 矯翼知何處 天涯不可窮

我有辭鄉劒 玉鋒堪截雲 襄陽走馬客 意氣自生春 朝嫌劒光靜 暮嫌劒花冷 能持劒向人 不解持照身

自古無和親 貽災到妾身 胡風嘶去馬 漢月弔行輪 衣薄狼山雪 妝成虜塞春 回看父母國 生死畢胡塵

春陽如昨日 碧樹鳴黃鸝 蕪然蕙草暮 颯爾涼風吹 天秋木葉下 月冷莎雞悲 坐愁羣芳歇 白露凋華滋

閼氏黃葉落 妾望白登臺 月出碧雲斷 蟬聲秋色來 胡兵沙塞合 漢使玉關回 征客無歸日 空悲蕙草摧

團扇秋風起 長門夜月明 羞聞拊背人 恨說舞腰輕 太常應已醉 劉君恆帶酲 橫陳每虛設 吉夢竟何成

草綠長門閉 苔青永巷幽 寵移新愛奪 泣下故情留 啼鳥驚殘夢 飛花攪獨愁 自憐春色罷 團扇復迎秋

薄命頭欲白 頻年嫁不成 秦娥未十五 昨夜事公卿 豈有機杼力 空傳歌舞名 妾專修婦德 媒氏却相輕

朔雪寒斷指 朔風勁裂冰 胡中射鵰者 此日猶不能 翩翩羽林兒 錦臂飛蒼鷹 揮鞭決白馬 走出黃河凌

擊筑飲美酒 劒歌易水湄 經過燕太子 結託幷州兒 少年負壯氣 奮烈自有時 因聲魯句踐 爭情勿相欺

西陵俠年少 送客過長亭 青槐夾兩路 白馬如流星 聞道羽書急 單于寇井陘 氣高輕赴難 誰顧燕山銘

走馬還相尋 西樓下夕陰 結交期一劒 留意贈千金 高閣歌聲遠 重關柳色深 夜閑須盡醉 莫負百年心

射飛誇侍獵 行樂愛聯鑣 薦枕青娥豔 鳴鞭白馬驕 曲房珠翠合 深巷管弦調 日晚春風裏 衣香滿路飄

五陵豪客多 買酒黃金賤 醉下酒家樓 美人雙翠幰 揮劒邯鄲市 走馬梁王苑 樂事殊未央 年華已云晚

金紫少年郎 繞街鞍馬光 身從左中尉 官屬右春坊 剗戴揚州帽 重熏異國香 垂鞭踏青草 來去杏園芳

追逐輕薄伴 閑遊不著緋 長攏出獵馬 數換打毬衣 曉日尋花去 春風帶酒歸 青樓無晝夜 歌舞歇時稀

日高春睡足 帖馬賞年華 倒插銀魚袋 行隨金犢車 還攜新市酒 遠醉曲江花 幾度歸侵黑 金吾送到家

好勝耽長行 天明燭滿樓 留人看獨脚 賭馬換偏頭 樂奏曾無歇 杯巡不暫休 時時遙冷笑 怪客有春愁

遨遊攜豔妓 裝束似男兒 杯酒逢花住 笙歌簇馬吹 鸎聲催曲急 春色訝歸遲 不以聞銜鼓 華筵待月移

賞春惟逐勝 大宅可曾歸 不樂還逃席 多狂慣衩衣 歌人踏月起 語燕卷簾飛 好婦惟相妒 倡樓不醉稀

戟門連日閉 苦飲惜殘春 開瑣通新客 教姬屈醉人 請歌牽白馬 自舞踏紅茵 時輩皆相許 平生不負身

新年高殿上 始見有光輝 玉鴈排方帶 金鵝立仗衣 酒深和椀賜 馬疾打珂飛 朝下人爭看 香街意氣歸

遊市慵騎馬 隨姬入坐車 樓邊聽歌吹 簾外市釵花 樂眼從人鬧 歸心畏日斜 蒼頭來去報 飲伴到倡家

小婦教鸚鵡 頭邊喚醉醒 犬嬌眠玉簟 鷹掣撼金鈴 碧地攢花障 紅泥待客亭 雖然長按曲 不飲不曾聽

霞鞍金口騮 豹袖紫貂裘 家住叢臺下 門前漳水流 喚人呈楚舞 借客試吳鉤 見說秦兵至 甘心赴國讐

壯士性剛決 火中見石裂 殺人不迴頭 輕生如暫別 豈知眼有淚 肯白頭上髮 平生無恩酬 劒閑一百月

飢啄空城土 莫近太倉粟 一粒未充腸 却入公子腹 且弔城上骨 幾曾害爾族 不聞莊辛語 今日寒蕪綠

李陵沒胡沙 蘇武還漢家 迢迢五原關 朔雪亂邊花 一去隔絕域 思歸但長嗟 鴻雁向西北 飛書報天涯

涼州風月美 遙望居延路 泛泛下天雲 青青緣塞樹 燕山蘇武上 海島田橫住 更是草生時 行人出門去

莫言行路難 夷狄如中國 謂言骨肉親 中門如異域 出處全在人 路亦無通塞 門前兩條轍 何處去不得

下浸與高盤 不爲行路難 是非真險惡 翻覆作峰巒 漆媿同時黑 朱慙巧處丹 令人畏相識 欲畫白雲看

向晚橫吹悲 風動馬嘶合 前驅引旗節 千重陣雲帀 單于下陰山 砂礫空颯颯 封侯取一戰 豈復念閨閤

郎本東家兒 妾本西家女 對門中道間 終謂無離阻 豈知中道間 遣作空閨主 自是愛封侯 非關備胡虜

下階欲離別 相對映蘭叢 含辭未及吐 淚落蘭叢中 高堂靜秋日 羅衣飄暮風 誰能待明月 迴首見牀空

涼風已嫋嫋 露重木蘭枝 獨上高樓望 行人遠不知 輕寒入洞戶 明月滿秋池 燕去鴻方至 年年是別離

離別無遠近 事歡情亦悲 不聞車輪聲 後會將何時 去日忘寄書 來日乖前期 縱知明當還 一夕千萬思

違別未幾日 一日如三秋 猶疑望可見 日日上高樓 惟見分手處 白蘋滿芳洲 寸心寧死別 不忍生離愁

松山雲繚繞 萍路水分離 雲去有歸日 水分無合時 春芳役雙眼 春色柔四支 楊柳織別愁 千條萬條絲

離恨如旨酒 古今飲皆醉 只恐長江水 盡是兒女淚 伊余非此輩 送人空把臂 他日再相逢 清風動天地

丈夫非無淚 不灑離別間 仗劒對尊酒 恥爲游子顏 蝮蛇一螫手 壯士疾解腕 所思在功名 離別何足歎

南樓西下時 月裏聞來棹 桂水舳艫回 荆州津濟鬧 移帷望星漢 引帶思容貌 今夜一江人 惟應妾身覺

二月春來半 宮中日漸長 柳垂金屋暖 花覆玉樓香 拂匣先臨鏡 調笙更炙簧 還將盧女曲 夜夜奉君王

日晚宜春暮 風輭上林朝 對酒近初節 開樓蕩夜嬌 石橋通小澗 竹路上青霄 持底誰見許 長愁成細腰

東風豔陽色 柳綠花如霰 競理同心鬟 爭持合歡扇 香傳賈娘手 粉離何郎面 最恨卷簾時 含情獨不見

鳥銜野田草 誤入枯桑裏 客土植危根 逢春猶不死 草木雖無情 因依尚可生 如何同枝葉 各自有枯榮

遊童蘇合帶 倡女蒲葵扇 初日映城時 相思忽相見 褰裳踏露草 理鬢回花面 薄暮不同歸 留情此芳甸

柘彈連錢馬 銀鉤妥墮鬟 采桑春陌上 踏草夕陽間 意合辭先露 心誠貌卻閑 明朝若相憶 雲雨出巫山

提筐紅葉下 度日采蘼蕪 掬翠香盈袖 看花憶故夫 葉齊誰復見 風暖恨偏孤 一被春光累 容顏與昔殊

淥沼春光後 青青草色濃 綺羅驚翡翠 暗粉妒芙蓉 雲遍窗前見 荷翻鏡裏逢 將心託流水 終日渺無從

遠期難可託 桃李自依依 花徑無容跡 戎裘未下機 隨風開又落 度日掃還飛 欲折枝枝贈 那知歸不歸

南陌采桑出 誰知妾姓秦 獨憐傾國貌 不負早鶯春 珠履盪花溼 龍鉤折桂新 使君那駐馬 自有侍中人

當年誰不羨 分作竇家妻 錦字行行苦 羅帷日日嗁 豈知登隴遠 祗恨下機迷 直候陽關使 殷勤寄海西

那堪聞蕩子 迢遰涉關山 腸爲馬嘶斷 衣從淚滴斑 愁看塞上路 詎惜鏡中顏 儻見征西鴈 應傳一字還

良人猶遠戍 耿耿夜閨空 繡戶流宵月 羅帷坐曉風 魂飛沙帳北 腸斷玉關中 尚自無消息 錦衾那得同

玉顏恆自斂 羞出鏡臺前 早惑陽城客 今悲華錦筵 從軍人更遠 投喜鵲空傳 夫壻交河北 迢迢路幾千

雙雙紅淚墮 度日暗中嗁 鴈出居延北 人猶遼海西 向燈垂玉枕 對月灑金閨 不惜羅衣溼 惟愁歸意迷

鸞鏡無由照 蛾眉豈忍看 不知愁髮換 空見隱龍蟠 那愜紅顏改 偏傷白日殘 今朝窺玉匣 雙淚落闌干

萬里無人見 衆情難與論 思君常入夢 同鵲屢驚魂 孤寢紅羅帳 雙嗁玉筯痕 妾心甘自保 豈復暫忘恩

去去邊城騎 愁眠掩夜閨 披衣窺落月 拭淚待鳴雞 不憤連年別 那堪長夜嗁 功成應自恨 早晚發遼西

暗中蛛網織 歷亂綺窗前 萬里終無信 一條徒自懸 分從珠露滴 愁見隙風牽 妾意何聊賴 看看劇斷弦

春至今朝燕 花時伴獨嗁 飛斜珠箔隔 語近畫梁低 帷卷閑窺戶 牀空暗落泥 誰能長對此 雙去復雙棲

代北幾千里 前年又復經 燕山雲自合 胡塞草應青 鐵馬喧鼙鼓 蛾眉怨錦屏 不知羌笛曲 掩淚若爲聽

萬里飛書至 聞君已渡遼 祗諳新別苦 忘卻舊時嬌 烽戍年將老 紅顏日向彫 胡沙兼漢苑 相望幾迢迢

良人征絕域 一去不言還 百戰攻胡虜 三冬阻玉關 蕭蕭邊馬思 獵獵戍旗閑 獨把千重恨 連年未解顏

雲中路杳杳 江畔草萋萋 妾久垂珠淚 君何惜馬蹏 邊風悲曉角 營月怨春鼙 未道休征戰 愁眉又復低

淑德延公胄 宜家接帝姻 桂宮男掌僕 蘭殿女昇嬪 恩澤昭前命 盈虛變此辰 萬年今已矣 彤管列何人

蟲響亂啾啾 更人正數籌 魂歸洞庭夜 霜臥洛陽秋 微月有時隱 長河到曉流 起來還囑雁 鄉信在吳洲

鳳轄將軍位 龍門司隸家 衣冠爲隱逸 山水作繁華 徑出重林草 池搖兩岸花 誰知貴公第 亭院有煙霞

早行星尚在 數里未天明 不辨雲林色 空聞風水聲 月從山上落 河入斗間橫 漸至重門外 依稀見洛城

玉塞抵長城 金徽暎高闕 遙心萬餘里 直望三邊月 霜靜影逾懸 露晞光漸沒 思君不可見 空歎將焉歇

塞北狂胡旅 城南敵漢圍 巉巖一鼓氣 拔利五兵威 虜騎瞻山哭 王師拓地飛 不應須寵戰 當遂勒金徽

亡國秦韓代 榮身劉項年 金槌擊政後 玉斗碎增前 聖主稱三傑 明離保四賢 已申黃石祭 方慕赤松仙

天下今無事 雲中獨未寧 忝驅更戍卒 方遠送邊庭 馬飲長城水 軍占太白星 國恩行可報 何必守經營

江風久未歇 山雨復相仍 巨浪天涯起 餘寒川上凝 憂人勞夕惕 鄉事憊晨興 遠聽知音駭 誠哉不可陵

問俗周楚甸 川行眇江潯 興隨曉光發 道會春言深 回眺佳氣象 遠懷得山林 佇應舟楫用 曷務歸閑心

月生東荒外 天雲收夕陰 愛見澄清景 象吾虛白心 耳目靜無譁 神超道性深 乘興得至樂 寓言因永吟

下帷長日盡 虛館早涼生 芳草猶未薦 如何蜻蛚鳴 秋風已振衣 客去何時歸 爲問當途者 寧知心有違

粉壁畫雲成 如能上太清 影從霄漢發 光照掖垣明 暎篠多幽趣 臨軒得野情 獨思作霖雨 流潤及生靈

越豔誰家女 朝遊江岸傍 青春猶未嫁 紅粉舊來娼 錦袖盛朱橘 銀鉤摘紫房 見人羞不語 回艇入溪藏

但有離宮處 君王每不居 旗門芳草合 輦路小槐疎 殿閉山煙滿 窗凝野靄虛 豐年多望幸 春色待鑾輿

路闢天光遠 春還月道臨 草濃河畔色 槐結路邊陰 未映君王史 先標胄子襟 經明如可拾 自有致雲心

發源自嶓冢 東注經襄陽 一道入溟渤 別流爲滄浪 求思詠游女 投弔悲昭王 水濱不可問 日暮空湯湯

溪水碧悠悠 猨聲斷客愁 漁潭逢釣楫 月浦值孤舟 訪泊隨煙火 迷途視斗牛 今宵越鄉意 還取醉忘憂

彩雲呈瑞質 五色發人寰 獨作龍虎狀 孤飛天地間 隱隱臨北極 峨峨象南山 恨在帝鄉外 不逢枝葉攀

舉手整花鈿 翻身舞錦筵 馬圍行處匝 人壓看場圓 歌要齊聲和 情教細語傳 不知心大小 容得許多憐

仙闈井初鑿 靈液沁成泉 色湛青苔裏 寒凝紫綆邊 銅瓶向影落 玉甃抱虛圓 永願調神鼎 堯時泰萬年

君王巡海內 北闕下明臺 雲物天中少 煙花歲後來 河從御苑出 山向國門開 寂寞東京裏 空留賈誼才

春江可憐事 最在美人家 鸚鵡能言鳥 芙蓉巧笑花 地銜金作埒 水抱玉爲沙 薄晚青絲騎 長鞭赴狹斜

任氣稱張放 銜恩在少年 玉階朝就日 金屋夜升天 軒騎青雲際 笙歌綠水邊 建章明月好 留醉伴風煙

水竹誰家宅 幽庭向苑門 今知季倫沼 舊是辟疆園 飢鷺窺魚靜 鳴鴉帶子喧 興成秪自適 欲白返忘言

納涼每選地 近得青門東 林與繚垣接 池將沁水通 枝交帝女樹 橋映美人虹 想是忘機者 悠悠在興中

林間求適意 池上得清飆 稍稍斜回檝 時時一度橋 水光壁際動 山影浪中搖 不見李元禮 神仙何處要

貴人昔未貴 咸願顧寒微 及自登樞要 何曾問布衣 平明登紫閣 日晏下彤闈 擾擾路傍子 無勞歌是非

扶起離披菊 霜輕喜重開 醉中驚老去 笑裏覺愁來 月送人無盡 風吹浪不回 感時將有寄 詩思澀難裁

火炎逢六月 金伏過三庚 幾度衣裳汗 誰家枕簟清 頒冰無下位 裁扇有高名 吏部還開甕 殷勤二客情

酒禮慙先祭 刑書已曠官 詔馳黃紙速 身在絳紗安 聖位登堂靜 生徒跪席寒 庭槐暫搖落 幸爲入春看

西汜馳暉過 東園別路長 歲華唯隴柏 春事罷公桑 龜兆開泉戶 禽巢閉畫梁 更聞哀禮過 明詔制心喪

回塘分越水 古樹積吳煙 掃竹催鋪席 垂蘿待繫船 鳥窺新罅栗 龜上半攲蓮 屢入忘歸地 長嗟俗事牽

遙禮前朝塔 微聞後夜鐘 人間第四祖 雲裏一雙峰 積雨封苔徑 多年亞石松 傳心不傳法 誰可繼高蹤

運籌時所貴 前席禮偏深 羸駕歸貧宅 攲冠出禁林 鳳巢方得地 牛喘最關心 雅望期三入 東山未可尋

交臂多相共 風流憶此人 海翻移里巷 書蠹積埃塵 奉佛棲禪久 辭官上疏頻 故來分半宅 惟是舊交親

揮淚送迴人 將書報所親 晚年多疾病 中路有風塵 王粲頻徵楚 君恩許入秦 還同星火去 馬上別江春

心與青春背 新年亦掩扉 漸窮無相學 惟避不材譏 積病攻難愈 銜恩報轉微 定知書課日 優詔許辭歸

祈門官罷後 負笈向桃源 萬卷長開帙 千峰不閉門 綠楊垂野渡 黃鳥傍山村 念爾能高枕 丹墀會一論

爲郎復典郡 錦帳映朱輪 露冕隨龍節 停橈得水人 早霜蘆葉變 寒雨石榴新 莫怪諳風土 三年作逐臣

君罷江西日 家貧爲一官 還歸五陵去 只向遠峰看 暮色催人別 秋風待雨寒 遙知到三徑 唯有菊花殘

艱難只用武 歸向淛河東 松雪千山暮 林泉一水通 鄉心緣綠草 野思看青楓 春日偏相憶 裁書寄剡中

風流與才思 俱似晉時人 淮月歸心促 江花入興新 雲深滄海暮 柳暗白田春 共道官猶小 憐君孝養親

水流過海稀 爾去換春衣 淚向檳榔盡 身隨鴻雁歸 草思晴後發 花怨雨中飛 想到金陵渚 酣歌對落暉

久作涔陽令 丹墀忽再還 淒涼辭澤國 離亂到鄉山 北固灘聲滿 南徐草色閑 知心從此別 相憶鬢毛斑

行春日已曉 桂檝逐寒煙 轉曲遙峰出 看濤極浦連 入京當獻賦 封事更聞天 日日趨黃閣 應忘雲海邊

主人馮軾貴 送客汎舟稀 逼岸隨芳草 回橈背落暉 映花雙節駐 臨水伯勞飛 醉與羣公狎 春塘露冕歸

十年猶執憲 萬里獨歸春 舊國逢芳草 青雲見故人 潘郎今髮白 陶令本家貧 相送臨京口 停橈淚滿巾

岳陽天水外 念爾一帆過 野墅人煙逈 山城雁影多 有時巫峽色 終日洞庭波 丞相今爲郡 應無勞者歌

騷人誇竹杖 贈我意何深 萬點湘妃淚 三年賈誼心 願持終白首 誰道貴黃金 他日歸愚谷 偏宜綠綺琴

羨爾湘東去 煙花尚可親 綠芳深映鳥 遠岫遞迎人 飢狖啼初日 殘鶯惜暮春 遙憐謝客興 佳句又應新

丞相過邦牧 清絃送羽觴 高情同客醉 子夜爲人長 斜漢這過斗 寒雲正護霜 新安江自綠 明主待惟良

山殿秋雲裏 香煙出翠微 客尋朝磬至 僧背夕陽歸 下界千門在 前朝萬事非 看心兼送目 葭菼自依依

惆悵遙江路 蕭條落日過 蟬鳴獨樹急 鴉向古城多 轉曲隨青嶂 因高見白波 潘生秋徑草 嚴子意如何

句曲千峰暮 歸人向遠煙 風搖近水葉 雲護欲晴天 夕照留山館 秋光落草田 征途傍斜日 一騎獨翩翩

茅簷閑寂寂 無事覺人和 井近時澆圃 城低下見河 興緣芳草積 情向遠峰多 別日歸吳地 停橈更一過

君承明主意 日日上丹墀 東閣論兵後 南宮草奏期 人稀傍河處 槐暗入關時 獨遣吳州客 平陵結夢思

欲究先儒教 還過支遁居 山堦閑聽法 竹逕獨看書 向日荷新卷 迎秋柳半疎 風流有佳句 不似帶經鋤

君爲萬里宰 恩及五湖人 未滿先求退 歸閑不厭貧 遠峰晴更近 殘柳雨還新 要自趨丹陛 明年雞樹親

映水光難定 凌虛體自輕 夜風吹不滅 秋露洗還明 向燭仍分焰 投書更有情 猶將流亂影 來此傍簷楹

射策名先著 論兵氣自雄 能全季布諾 不道魯連功 流水蒹葭外 諸山睥睨中 別君秋日晚 回首夕陽空

遷客投於越 臨江淚滿衣 獨隨流水遠 轉覺故人稀 萬木迎秋序 千峰駐晚暉 行舟猶未已 惆悵暮潮歸

寂寞橫塘路 新篁覆水低 東風潮信滿 時雨稻秔齊 寡婦共租稅 漁人逐鼓鼙 慙無卓魯術 解印謝黔黎

宋玉怨三秋 張衡復四愁 思鄉雁北至 欲別水東流 倚樹看黃葉 逢人訴白頭 佳期不可失 落日自登樓

愛爾無羈束 雲山恣意過 一身隨遠岫 孤櫂任輕波 世事關心少 漁家寄宿多 蘆花泊舟處 江月奈人何

滿庭多種藥 入里作山家 終日能留客 凌寒亦對花 海鷗過竹嶼 門柳拂江沙 知爾卑棲意 題詩美白華

山林唯幽靜 行住不妨禪 高月穿松逕 殘陽過水田 詩從宿世悟 法爲本師傳 能使南人敬 修持香火緣

陽羨蘭陵近 高城帶水閑 淺流通野寺 綠茗蓋春山 長吏多愁罷 遊人詎肯還 知君日清淨 無事掩重關

漢主留才子 春城直紫微 對花閶闔靜 過竹吏人稀 裁詔催添燭 將朝欲更衣 玉堂宜歲久 且莫厭彤闈

憐爾因同舍 看書似外家 出關逢落葉 傍水見寒花 送遠添秋思 將衰戀歲華 清淮倍相憶 回首莫令賒

詩人饒楚思 淮上及春歸 舊浦菱花發 閑門柳絮飛 高名鄉曲重 少事道流稀 定向漁家醉 殘陽臥釣磯

隳官就賓薦 時輩詎爭先 盛業推儒行 高科獨少年 迎秋見衰葉 餘照逐鳴蟬 舊里三峰下 開門古縣前

高第由佳句 諸生似者稀 長安帶酒別 建業候潮歸 稚子歡迎櫂 隣人爲掃扉 含情過舊浦 鷗鳥亦依依

但能一官適 莫羨五侯尊 山色垂趨府 潮聲自到門 緣塘剡溪路 映竹五湖村 王謝登臨處 依依今尚存

塞鴻歸欲盡 北客始辭春 零桂雖逢竹 湘川少見人 江花鋪淺水 山木暗殘春 修刺轅門裏 多憐爾爲親

慙君從弱歲 顧我比諸昆 同事元戎久 俱承國士恩 隨鶯過淮水 看柳向轅門 草色金陵岸 思心那可論

停車邀別乘 促軫奏胡笳 若見楚山暮 因愁浙水賒 河堤經淺草 村徑歷繁花 更有堪悲處 梁城春日斜

平津舊東閣 深巷見南山 卷箔嵐煙潤 遮牕竹影閑 傾茶兼落帽 戀客不開關 斜照窺簾外 川禽時往還

虛室獨焚香 林空靜磬長 閑窺數竿竹 老在一繩牀 啜茗翻真偈 然燈繼夕陽 人歸遠相送 步履出回廊

虜近人行少 憐君獨出城 故關逢落葉 寒日逐徂征 聞笛添歸思 看山愜野情 皇華今絕少 龍頟也相迎

時稱謝康樂 別事漢平津 衰柳寒關道 高車左掖臣 背河見北雁 到洛問東人 憶昔遊金谷 相看華髮新

多雨南宮夜 仙郎寓直時 漏長丹鳳闕 秋冷白雲司 螢影侵堦亂 鴻聲出苑遲 蕭條人吏散 小謝有新詩

故鄉那可到 令弟獨能歸 諸將矜旄節 何人重布衣 空城流水在 荒澤舊村稀 秋日平原路 蟲鳴桑葉飛

君過湟中去 尋源未是賒 經春逢白草 盡日度黃沙 雙節行爲伴 孤烽到似家 和戎非用武 不學李輕車

春愁能浩蕩 送別又如何 人向吳臺遠 鶯飛漢苑多 見花羞白髮 因爾憶滄波 好是神仙尉 前賢亦未過

伏奏隨廉使 周行外冗員 白髭空受歲 丹陛不朝天 秉燭千官去 垂簾一室眠 羨君青瑣裏 並冕入爐煙

雪深揚子岸 看柳盡成梅 山色潛知近 潮聲只聽來 夜禽驚曉散 春物受寒催 粉署生新興 瑤華寄上才

細草綠汀洲 王孫耐薄遊 年華初冠帶 文體舊弓裘 野渡花爭發 春塘水亂流 使君憐小阮 應念倚門愁

清政過前哲 香名達至尊 明通漢家籍 重識府公恩 春景生雲物 風潮歛雪痕 長吟策羸馬 青楚入關門

吏曹難茂宰 主意念疲人 更事文犀節 還過白馬津 雲間辭北闕 樹裏出西秦 爲報陶明府 裁書莫厭貧

處處空籬落 江村不忍看 無人花色慘 多雨鳥聲寒 黃霸初臨郡 陶潛未罷官 乘春務征伐 誰肯問凋殘

沴氣清金虎 兵威壯鐵冠 揚旌川色暗 吹角水風寒 人對輜軿醉 花垂睥睨殘 羨歸丞相閣 空望舊門欄

萬室邊江次 孤城對海安 朝霞晴作雨 濕氣晚生寒 苔色侵衣桁 潮痕上井欄 題詩招茂宰 思爾欲辭官

袖中多麗句 未遣世人聞 醉夜眠江月 閑時逐海雲 荻花寒漫漫 鷗鳥暮羣羣 若到長沙苑 漁家更待君

聖主臨前殿 殷憂遣使臣 氣迎天詔喜 恩發土膏春 草色催歸櫂 鶯聲爲送人 龍沙多道里 流水自相親

淮南頻送別 臨水惜殘春 攀折隋宮柳 淹留秦地人 含情歸上國 論舊見平津 更接天津近 餘花映綬新

十里山村道 千峰櫟樹林 霜濃竹枝亞 歲晚荻花深 草市多樵客 漁家足水禽 幽居雖可羨 無那子牟心

野寺江城近 雙旌五馬過 禪心超忍辱 梵語問多羅 松林閑僧老 雲煙晚日和 寒塘歸路轉 清磬隔微波

一門同祕省 萬里作長城 問絹蓮花府 揚旗細柳營 詞鋒偏却敵 草奏直論兵 何幸新詩贈 真輸小謝名

不恥青袍故 尤宜白髮新 心朝玉皇帝 貌似紫陽人 湘浦眠銷日 桃源醉度春 能文兼證道 莊叟是前身

莫向黔中路 令人到欲迷 水聲巫峽裏 山色夜郎西 樹隔朝雲合 猨窺曉月啼 南方饒翠羽 知爾飲清溪

迢遞荆州路 山多水又分 霜林澹寒日 朔鴈蔽南雲 八座由持節 三湘亦置軍 自當行直指 應不爲功勳

西望香爐雪 千峰晚色新 白頭悲作吏 黃紙苦催人 多負登山屐 深藏漉酒巾 傷心公府內 手板日相親

惆悵重陽日 空山野菊新 蒹葭百戰地 江海十年人 歎老堪衰柳 傷秋對白蘋 孤樓聞夕磬 塘路向城闉

晴景應重陽 高臺愴遠鄉 水澄千室倒 霧卷四山長 受節人逾老 驚寒菊半黃 席前愁此別 未別已沾裳

淇上春風漲 鴛鴦逐浪飛 清明桑葉小 度雨杏花稀 衛女紅粧薄 王孫白馬肥 相將踏青去 不解惜羅衣

自小從遊慣 多由戲笑偏 常時矜禮數 漸老荷優憐 見主承休命 爲郎貴晚年 伯喈文與篆 虛作漢家賢

聞說湘川路 年年苦雨多 猨啼巫峽雨 月照洞庭波 窮海人還去 孤城雁共過 青山不可極 來往自蹉跎

公務江南遠 留驩幕下榮 楓林緣楚塞 水驛到湓城 岸草知春晚 沙禽好夜驚 風帆幾度泊 處處暮潮聲

南登秦嶺頭 回望始堪愁 漢闕青門遠 高山藍水流 三湘遷客去 九陌故人遊 從此辭鄉淚 雙垂不復收

清秀過終童 攜書訪老翁 以吾爲世舊 憐爾繼家風 淮岸經霜柳 關城帶月鴻 春歸定得意 花送到東中

執憲隨征虜 逢秋出故關 雨多愁郢路 葉下識衡山 地遠從軍樂 兵強分野閑 皇家不易將 此去未應還

法許廬山遠 詩傳休上人 獨歸雙樹宿 靜與百花親 對物雖留興 觀空已悟身 能令折腰客 遙賞竹房春

草色隨驄馬 悠悠共出秦 水傳雲夢曉 山接洞庭春 帆影連三峽 猨聲在四隣 青門一分首 難見杜陵人

東門垂柳長 回首獨心傷 日暖臨芳草 天晴憶故鄉 映花鶯上下 過水蝶悠颺 借問同行客 今朝淚幾行

文若爲全德 留侯是重名 論公長不宰 因病得無生 大夢依禪定 高墳共化城 自應憐寂滅 人世但傷情

共美持衡日 皆言折檻時 蜀侯供廟略 漢主缺台司 車馬行仍止 笳簫咽又悲 今年杜陵陌 殄瘁百花遲

神理今何在 斯人竟若斯 顏淵徒有德 伯道且無兒 白髮今非老 青雲數有奇 誰言夕郎拜 翻向夜臺悲

社里東城接 松阡北地開 聞笳春色慘 執紼故人哀 終日南山對 何時渭水回 仁兄與恩舊 相望泣泉臺

傍海皆荒服 分符重漢臣 雲山百越路 市井十洲人 執玉來朝遠 還珠入貢頻 連年不見雪 到處即行春

古郡鄰江嶺 公庭半薜蘿 府僚閑不入 山鳥靜偏過 睥睨臨花柳 欄干枕芰荷 麥秋今欲至 君聽兩岐歌

本梡稀難識 沙門種則生 葉殊經寫字 子爲佛稱名 濾水澆新長 燃燈暖更榮 亭亭無別意 只是勸修行

每看苔蘚色 如向簿書閑 幽思纏芳樹 高情寄遠山 雨痕連地綠 日色出林斑 却笑興公賦 臨危滑石間

郡北乘流去 花間竟日行 海魚朝滿市 江鳥夜喧城 止酒非關病 援琴不在聲 應緣五斗米 數日滯淵明

朝列稱多士 君家有二難 貞爲臺裏柏 芳作省中蘭 夜宿分曹闊 晨趨接武歡 每憐雙闕下 鴈序入鴛鸞

近海川原薄 人家本自稀 黍苗期臘酒 霜葉是寒衣 市井誰相識 漁樵夜始歸 不須騎馬問 恐畏狎鷗飛

近遠從王事 南行處處經 手持霜簡白 心在夏苗青 迴鴈書應報 愁猨夜屢聽 因君使絕域 方物盡來庭

細雨未成霖 垂簾但覺陰 唯看上砌濕 不遣入簷深 度隟霑霜簡 因風潤綺琴 須移戶外屨 簷溜夜相侵

西掖馳名久 東陽出守時 江山婺女分 風月隱侯詩 別恨雙溪急 留歡五馬遲 迴舟映沙嶼 未遠剩相思

願以金秤鎚 因君贈別離 鉤懸新月吐 衡舉衆星隨 掌握須平執 錙銖必盡知 由來投分審 莫放弄權移

子欲適東周 門人盈岐路 高標信難仰 薄官非始務 綿邈千里途 裴回四郊暮 征車日云遠 撫己慙深顧

大名掩諸古 獨斷無不適 德遂天下宗 官爲幕中客 驪山浮雲散 灞岸零雨夕 請業非遠期 圓光再生魄

大德詎可擬 高梧有長離 素懷經綸具 昭世猶安卑 落日去關外 悠悠隔山陂 我心如浮雲 千里相追隨

夫子高世蹟 時人不可攀 今予亦云幸 謬得承溫顏 良策資入幕 遂行從近關 青春灞亭別 此去何時還

吾見夫子德 誰云習相近 數仞不可窺 言味終難盡 處喧慮常澹 作吏心亦隱 更有嵩少峰 東南爲勝引

吾師繼微言 贊述在墳典 寸祿聊自資 平生宦情鮮 逶遲東州路 春草深復淺 日遠夫子門 中心曷由展

天生良史筆 浪跡擅文藻 中夏授參謀 東夷願聞道 行軒翫春日 餞席藉芳草 幸得師季良 欣留篋笥寶

斤溪數畝田 素心擬長往 繄君曲得引 使我纓俗網 風塵豈不勞 道義成心賞 春郊桃李月 忍此戒征兩

官閑幕府下 聊以任縱誕 文學魯仲尼 高標嵇中散 出門時雨潤 對酒春風暖 感激知己恩 別離魂欲斷

古寺傳燈久 層城閉閣閑 香花同法侶 旌斾入深山 寒磬虛空裏 孤雲起滅間 謝公憶高臥 徒御欲東還

罷戰回龍節 朝天上鳳池 寒生五湖道 春入萬年枝 召化多遺愛 胡清已畏知 懷恩偏感別 墮淚向旌麾

搖落空林夜 河陽興已生 未辭公府步 知結遠山情 高柳風難定 寒泉月助明 袁公方臥雪 尺素及柴荆

花宮難久別 道者憶千燈 殘雪入林路 暮山歸寺僧 日光依嫩草 泉響滴春冰 何用求方便 看心是一乘

禁省夜沈沈 春風雪滿林 滄洲歸客夢 青瑣近臣心 揮翰宣鳴玉 承恩在賜金 建章寒漏起 更助掖垣深

幾年人不見 林下掩柴關 留客當清夜 逢君話舊山 隔城寒杵急 帶月早鴻還 南陌雖相近 其如隱者閑

從此無期見 柴門對雪開 二毛逢世難 萬恨掩泉臺 返照空堂夕 孤城弔客迴 漢家偏訪道 猶畏鶴書來

悠悠千里去 惜此一尊同 客散高樓上 帆飛細雨中 山程隨遠水 楚思在青楓 共說前期易 滄波處處同

春山唯一室 獨坐草萋萋 身寂心成道 花閑鳥自啼 細泉松徑裏 返景竹林西 晚與門人別 依依出虎溪

千峯待逋客 香茗復叢生 採摘知深處 烟霞羨獨行 幽期山寺遠 野飯石泉清 寂寂燃燈夜 相思一磬聲

南憶新安郡 千山帶夕陽 斷猨知夜久 秋草助江長 疎髮應成素 青松獨耐霜 愛才稱漢主 題柱待回鄉

悲風生舊浦 雲嶺隔東田 伏臘同雞黍 柴門閉雪天 孤村明夜火 稚子候歸船 靜者心相憶 離居畏度年

雲夢南行盡 三湘萬里流 山川重分手 徒御亦悲秋 白簡勞王事 清猨助客愁 離羣復多病 歲晚憶滄洲

臘盡促歸心 行人及華陰 雲霞仙掌出 松柏古祠深 野渡冰生岸 寒川燒隔林 溫泉看漸近 宮樹晚沈沈

谷口山多處 君歸不可尋 家貧青史在 身老白雲深 掃雪開松徑 疏泉過竹林 餘生負丘壑 相送亦何心

流螢與落葉 秋晚共紛紛 返照城中盡 寒砧雨外聞 離人見衰鬢 獨鶴暮何羣 楚客在千里 相思看碧雲

南幰銜恩去 東夷泛海行 天遙辭上國 水盡到孤城 已變炎涼氣 仍愁浩淼程 雲濤不可極 來往見雙旌

石梁人不到 獨往更迢迢 乞食山家少 尋鐘野寺遙 松門風自掃 瀑布雪難消 秋夜聞清梵 餘音逐海潮

孤棹閩中客 雙旌海上軍 路人從北少 海水向南分 野鶴傷秋別 林猨忌夜聞 漢家崇亞相 知子遠邀勳

草色隨驄馬 悠悠同出秦 水傳雲夢曉 山接洞庭春 帆影連三峽 猨聲近四隣 青門一分手 難見杜陵人

寒蹤白雲裏 法侶自提攜 竹徑通城下 松門隔水西 方同沃洲去 不似武陵迷 彷彿方知處 高峯是會稽

謝客開山後 郊扉積水通 江湖千里別 衰老一尊同 返照寒川滿 平田暮雪空 滄洲自有趣 不便哭途窮

誰能愁此別 到越會相逢 長憶雲門寺 門前千萬峯 石牀埋積雪 山路倒枯松 莫學白居士 無人知去蹤

西去意如何 知隨貢士科 吟詩向月路 驅馬出煙蘿 晚色寒蕪遠 秋聲候雁多 自憐歸未得 相送一勞歌

悠悠驅匹馬 征路上連岡 晚翠深雲竇 寒臺淨石梁 秋花偏似雪 楓葉不禁霜 愁見前程遠 空郊下夕陽

博士本秦官 求才帖職難 臨風曲臺淨 對月碧池寒 講學分陰重 齋祠曉漏殘 朝衣辨色處 雙綬更宜看

儒衣羞此別 去抵漢公卿 賓貢年猶少 篇章藝已成 臨流惜暮景 話別起鄉情 離酌不辭醉 西江春草生

李侯雖薄宦 時譽何籍籍 駿馬常借人 黃金每留客 投壺華館靜 縱酒涼風夕 即此遇神仙 吾欣知損益

男兒貴得意 何必相知早 飄蕩與物永 躊跎覺年老 長卿無產業 季子慙妻嫂 此事難重陳 未於衆人道

深崖無綠竹 秀色徒氛氳 時代種桃李 無人顧此君 奈何冰雪操 尚與蒿萊羣 願託靈仙子 一聲吹入雲

惜君才未遇 愛君才若此 世上五百年 吾家一千里 俱遊帝城下 忽在梁園裏 我今行山東 離憂不能已

惆悵別離日 裴回岐路前 歸人望獨樹 匹馬隨秋蟬 常與天下士 許君兄弟賢 良時正可用 行矣莫徒然

歸客留不住 朝雲縱復橫 馬頭向春草 斗柄臨高城 嗟我久離別 羨君看弟兄 歸心更難道 回首一傷情

四十能學劒 時人無此心 如何耿夫子 感激投知音 翩翩白馬來 二月青草深 別易小千里 興酣傾百金

鄭公經綸日 隋氏風塵昏 濟代取高位 逢時敢直言 道光先帝業 義激舊君恩 寂寞臥龍處 英靈千載魂

代公實英邁 津涯浩難識 擁兵抗矯徵 仗節歸有德 縱橫負才智 顧盻安社稷 流落勿重陳 懷哉爲悽惻

梁公乃貞固 勳烈垂竹帛 昌言太后朝 潛運儲君策 待賢開相府 共理登方伯 至今青雲人 猶是門下客

邦伯感遺事 慨然建琴堂 乃知靜者心 千載猶相望 入室想其人 出門何茫茫 唯見白雲合 東臨鄒魯鄉

皤皤邑中老 自誇邑中理 何必升君堂 然後知君美 開門無犬吠 早臥常晏起 昔人不忍欺 今我還復爾

川上常極目 世情今已閑 去帆帶落日 征路隨長山 親友若雲霄 可望不可攀 於茲任所愜 浩蕩風波間

清晨泛中流 羽族滿汀渚 黃鵠何處來 昂藏寡儔侶 飛鳴無人見 飲啄豈得所 雲漢爾固知 胡爲不輕舉

野人頭盡白 與我忽相訪 手持青竹竿 日暮淇水上 雖老美容色 雖貧亦閑放 釣魚三十年 中心無所向

南登滑臺上 却望河淇間 竹樹夾流水 孤城對遠山 念茲川路闊 羨爾沙鷗閑 長想別離處 猶無音信還

東入黃河水 茫茫汎紆直 北望太行山 峨峨半天色 山河相暎帶 深淺未可測 自昔有賢才 相逢不相識

茲川方悠邈 雲沙無前後 古堰對河壖 長林出淇口 獨行非吾意 東向日已久 憂來誰得知 且酌尊中酒

壠頭遠行客 壠上分流水 流水無盡期 行人未云已 淺才登一命 孤劒通萬里 豈不思故鄉 從來感知己

孰云久閑曠 本自保知寡 窮巷獨無成 春條秪盈把 安能羨鵬舉 且欲歌牛下 乃知古時人 亦有如我者

蕃軍傍塞遊 代馬噴風秋 老將垂金甲 閼支着錦裘 琱戈蒙豹尾 紅斾插狼頭 日暮天山下 鳴笳漢使愁

世上謾相識 此翁殊不然 興來書自聖 醉後語尤顛 白髮老閑事 青雲在目前 牀頭一壺酒 能更幾回眠

落日風雨至 秋天鴻雁初 離憂不堪比 旅館復何如 君又幾時去 我知音信疎 空多篋中贈 長見右軍書

季冬憶淇上 落日歸山樊 舊宅帶流水 平田臨古村 雪中望來信 醉裏開衡門 果得希代寶 緘之那可論

踐更登隴首 遠別指臨洮 爲問關山事 何如州縣勞 軍容隨赤羽 樹色引青袍 誰斷單于臂 今年太白高

邊城多遠別 此去莫徒然 問禮知才子 登科及少年 出門看落日 驅馬向秋天 高價人爭重 行當早着鞭

他日維楨幹 明時懸鏌鋣 江山遙去國 妻子獨還家 離別無嫌遠 沈浮勿強嗟 南登有詞賦 知爾弔長沙

徒然酌桮酒 不覺散人愁 相識仍遠別 欲歸翻旅遊 夏雲滿郊甸 明月照河洲 莫恨征途遠 東看漳水流

昔日京華去 知君才望新 應猶作賦好 莫歎在官貧 且復傷遠別 不然愁此身 清風幾萬里 江上一歸人

商丘試一望 隱隱帶秋天 地與辰星在 城將大路遷 干戈悲昔事 墟落對窮年 即此傷離緒 悽悽賦酒筵

黯然何所爲 相對但悲酸 季弟念離別 賢兄救急難 河流冰處盡 海路雪中寒 尚有南飛雁 知君不忍看

離別長千里 相逢數十年 此心應不變 他事已徒然 惆悵春光裏 蹉跎柳色前 逢時當自取 看爾欲先鞭

餞君嗟遠別 爲客念周旋 征路今如此 前軍猶眇然 出關逢漢壁 登隴望胡天 亦是封侯地 期君早着鞭

諸生曰萬盈 四十乃知名 宅相予偏重 家丘人莫輕 美才應自料 苦節豈無成 莫以山田薄 今春又不耕

知君少得意 汶上掩柴扉 寒食仍留火 春風未授衣 皆言黃綬屈 早向青雲飛 借問他鄉事 今年歸不歸

碣石遼西地 漁陽薊北天 關山唯一道 雨雪盡三邊 才子方爲客 將軍正渴賢 遙知幕府下 書記日翩翩

飲酒莫辭醉 醉多適不愁 孰知非遠別 終念對窮秋 滑臺門外見 淇水眼前流 君去應回首 風波滿渡頭

傳有東南別 題詩報客居 江山知不厭 州縣復何如 莫恨吳歈曲 嘗看越絕書 今朝欲乘興 隨爾食鱸魚

悵望日千里 如何今二毛 猶思陽谷去 莫厭隴山高 倚馬見雄筆 隨身唯寶刀 料君終自致 勳業在臨洮

落日知分手 春風莫斷腸 興來無不愜 才在亦何傷 溪水堪垂釣 江田耐插秧 人生只爲此 亦足傲羲皇

離人去復留 白馬黑貂裘 屈指論前事 停鞭惜舊遊 帝鄉那可忘 旅館日堪愁 誰念無知己 年年睢水流

征馬向邊州 蕭蕭嘶不休 思深應帶別 聲斷爲兼秋 岐路風將遠 關山月共愁 贈君從此去 何日大刀頭

更沽淇上酒 還泛驛前舟 爲惜故人去 復憐嘶馬愁 雲山行處合 風雨興中秋 此路無知己 明珠莫暗投

攜手贈將行 山人道姓名 光陰薊子訓 才術褚先生 牆上梨花白 尊中桂酒清 洛陽無二價 猶是慕風聲

征馬嘶長路 離人挹佩刀 客來東道遠 歸去北風高 時候何蕭索 鄉心正鬱陶 傳君遇知己 行日有綈袍

逢君說行邁 倚劒別交親 幕府爲才子 將軍作主人 近關多雨雪 出塞有風塵 長策須當用 男兒莫顧身

謫去君無恨 閩中我舊過 大都秋雁少 只是夜猿多 東路雲山合 南天瘴癘和 自當逢雨露 行矣慎風波

行子對飛蓬 金鞭指鐵驄 功名萬里外 心事一桮中 虜障燕支北 秦城太白東 離魂莫惆悵 看取寶刀雄

絕域眇難躋 悠然信馬蹄 風塵經跋涉 搖落怨暌攜 地出流沙外 天長甲子西 少年無不可 行矣莫悽悽

綵服趨庭訓 分交載酒過 芸香名早著 蓬轉事仍多 苦戰知機息 窮愁奈別何 雲霄莫相待 年鬢已蹉跎

每揖龔黃事 還陪李郭舟 雲從四岳起 水向百城流 幽意隨登陟 嘉言即獻酬 乃知縫掖貴 今日對諸侯

今日好相見 羣賢仍廢曹 晚晴催翰墨 秋興引風騷 絳葉擁虛砌 黃花隨濁醪 閉門無不可 何事更登高

良牧徵高賞 褰帷問考槃 歲時當正月 甲子入初寒 已聽甘棠頌 欣陪旨酒歡 仍憐門下客 不作布衣看

幕府日多暇 田家歲復登 相知恨不早 乘興乃無恆 窮巷在喬木 深齋垂古藤 邊城唯有醉 此外更何能

落日登臨處 悠然意不窮 佛因初地識 人覺四天空 來雁清霜後 孤帆遠樹中 裴回傷寓目 蕭索對寒風

知君薄州縣 好靜無冬春 散帙至棲鳥 明燈留故人 深房臘酒熟 高院梅花新 若是周旋地 當令風義親

依依西山下 別業桑林邊 庭鴨喜多雨 鄰雞知暮天 野人種秋菜 古老開原田 且向世情遠 吾今聊自然

鳥道幾登頓 馬蹄無暫閑 崎嶇出長坂 合沓猶前山 石激水流處 天寒松色間 王程應未盡 且莫顧刀環

匹馬行將久 征途去轉難 不知邊地別 秪訝客衣單 谿冷泉聲苦 山空木葉乾 莫言關塞極 雲雪尚漫漫

古鎮青山口 寒風落日時 巖巒鳥不過 冰雪馬堪遲 出塞應無策 還家賴有期 東山足松桂 歸去結茅茨

登頓驅征騎 棲遲愧寶刀 遠行今若此 微祿果徒勞 絕坂水連下 羣峰雲共高 自堪成白首 何事一青袍

驅馬薊門北 北風邊馬哀 蒼茫遠山口 豁達胡天開 五將已深入 前軍止半廻 誰憐不得意 長劒獨歸來

朝日上團團 照見先生盤 盤中何所有 苜蓿長闌干 飯澁匙難綰 羹稀筯易寬 只可謀朝夕 何由保歲寒

已從招提遊 更宿招提境 陰壑生虛籟 月林散清影 天闕象緯逼 雲臥衣裳冷 欲覺聞晨鐘 令人發深省

岱宗夫如何 齊魯青未了 造化鍾神秀 陰陽割昏曉 盪胷生曾雲 決眥入歸鳥 會當凌絕頂 一覽衆山小

廣文到官舍 繫馬堂階下 醉則騎馬歸 頗遭官長駡 才名四十年 坐客寒無氊 賴有蘇司業 時時與酒錢

風吹紫荆樹 色與春庭暮 花落辭故枝 風回返無處 骨肉恩書重 漂泊難相遇 猶有淚成河 經天復東注

日月不相饒 節序昨夜隔 玄蟬無停號 秋燕已如客 平生獨往願 惆悵年半百 罷官亦由人 何事拘形役

躋險不自喧 出郊已清目 溪回日氣暖 徑轉山田熟 鳥雀依茅茨 藩籬帶松菊 如行武陵暮 欲問桃花宿

朔風飄胡雁 慘澹帶砂礫 長林何蕭蕭 秋草萋更碧 北里富熏天 高樓夜吹笛 焉知南鄰客 九月猶絺綌

長陵銳頭兒 出獵待明發 騂弓金爪鏑 白馬蹴微雪 未知所馳逐 但見暮光滅 歸來懸兩狼 門戶有旌節

漆有用而割 膏以明自煎 蘭摧白露下 桂折秋風前 府中羅舊尹 沙道尚依然 赫赫蕭京兆 今爲時所憐

猛虎憑其威 往往遭急縛 雷吼徒咆哮 枝撐已在脚 忽看皮寢處 無復睛閃爍 人有甚於斯 足以勸元惡

朝逢富家葬 前後皆輝光 共指親戚大 緦麻百夫行 送者各有死 不須羨其強 君看束練去 亦得歸山岡

天用莫如龍 有時繫扶桑 頓轡海徒涌 神人身更長 性命苟不存 英雄徒自強 吞聲勿復道 真宰意茫茫

地用莫如馬 無良復誰記 此日千里鳴 追風可君意 君看渥洼種 態與駑駘異 不雜蹄齧間 逍遙有能事

陶潛避俗翁 未必能達道 觀其著詩集 頗亦恨枯槁 達生豈是足 默識蓋不早 有子賢與愚 何其挂懷抱

賀公雅吳語 在位常清狂 上疏乞骸骨 黃冠歸故鄉 爽氣不可致 斯人今則亡 山陰一茅宇 江海日淒涼

吾憐孟浩然 裋褐即長夜 賦詩何必多 往往凌鮑謝 清江空舊魚 春雨餘甘蔗 每望東南雲 令人幾悲吒

戚戚去故里 悠悠赴交河 公家有程期 亡命嬰禍羅 君已富士境 開邊一何多 棄絕父母恩 吞聲行負戈

出門日已遠 不受徒旅欺 骨肉恩豈斷 男兒死無時 走馬脫轡頭 手中挑青絲 捷下萬仞岡 俯身試搴旗

磨刀嗚咽水 水赤刃傷手 欲輕腸斷聲 心緒亂已久 丈夫誓許國 憤惋復何有 功名圖騏驎 戰骨當速朽

送徒既有長 遠戍亦有身 生死向前去 不勞吏怒嗔 路逢相識人 附書與六親 哀哉兩決絕 不復同苦辛

迢迢萬餘里 領我赴三軍 軍中異苦樂 主將寧盡聞 隔河見胡騎 倏忽數百羣 我始爲奴僕 幾時樹功勳

挽弓當挽強 用箭當用長 射人先射馬 擒賊先擒王 殺人亦有限 列國自有疆 苟能制侵陵 豈在多殺傷

驅馬天雨雪 軍行入高山 逕危抱寒石 指落曾冰間 已去漢月遠 何時築城還 浮雲暮南征 可望不可攀

單于寇我壘 百里風塵昏 雄劒四五動 彼軍爲我奔 虜其名王歸 繫頸授轅門 潛身備行列 一勝何足論

從軍十年餘 能無分寸功 衆人貴苟得 欲語羞雷同 中原有鬬爭 況在狄與戎 丈夫四方志 安可辭固窮

百草競春華 麗春應最勝 少須好顏色 多漫枝條賸 紛紛桃李枝 處處總能移 如何貴此重 却怕有人知

元年建巳月 郎有焦校書 自誇足膂力 能騎生馬駒 一朝被馬踏 脣裂版齒無 壯心不肯已 欲得東擒胡

元年建巳月 官有王司直 馬驚折左臂 骨折面如墨 駑駘漫深泥 何不避雨色 勸君休歎恨 未必不爲福

北風破南極 朱鳳日威垂 洞庭秋欲雪 鴻雁將安歸 十年殺氣盛 六合人煙稀 吾慕漢初老 時清猶茹芝

客從南溟來 遺我泉客珠 珠中有隱字 欲辨不成書 緘之篋笥久 以俟公家須 開視化爲血 哀今徵斂無

白馬東北來 空鞍貫雙箭 可憐馬上郎 意氣今誰見 近時主將戳 中夜商於戰 喪亂死多門 嗚呼淚如霰

尚覺王孫貴 豪家意頗濃 屏開金孔雀 褥隱繡芙蓉 且食雙魚美 誰看異味重 門闌多喜色 女壻近乘龍

華亭入翠微 秋日亂清暉 崩石欹山樹 清漣曳水衣 紫鱗衝岸躍 蒼隼護巢歸 向晚尋征路 殘雲傍馬飛

之子時相見 邀人晚興留 霽潭鱣發發 春草鹿呦呦 杜酒偏勞勸 張棃不外求 前村山路險 歸醉每無愁

一匱功盈尺 三峰意出羣 望中疑在野 幽處欲生雲 慈竹春陰覆 香爐曉勢分 惟南將獻壽 佳氣日氛氳

龍門橫野斷 驛樹出城來 氣色皇居近 金銀佛寺開 往還時屢改 川水日悠哉 相閱征途上 生涯盡幾迴

秋水通溝洫 城隅進小船 晚涼看洗馬 森木亂鳴蟬 菱熟經時雨 蒲荒八月天 晨朝降白露 遙憶舊青氊

東郡趨庭日 南樓縱目初 浮雲連海嶽 平野入青徐 孤嶂秦碑在 荒城魯殿餘 從來多古意 臨眺獨躊躇

秋水清無底 蕭然靜客心 掾曹乘逸興 鞍馬去相尋 能吏逢聊璧 華筵直一金 晚來橫吹好 泓下亦龍吟

野亭逼湖水 歇馬高林間 鼉吼風奔浪 魚跳日映山 暫遊阻詞伯 却望懷青關 靄靄生雲霧 唯應促駕還

東岳雲峰起 溶溶滿太虛 震雷飜幕燕 驟雨落河魚 座對賢人酒 門聽長者車 相邀媿泥濘 騎馬到階除

胡馬大宛名 鋒棱瘦骨成 竹批雙耳峻 風入四蹄輕 所向無空闊 真堪託死生 驍騰有如此 萬里可橫行

宋公舊池館 零落守陽阿 枉道祗從入 吟詩許更過 淹留問耆老 寂莫向山河 更識將軍樹 悲風日暮多

風林纖月落 衣露淨琴張 暗水流花徑 春星帶草堂 檢書燒燭短 看劒引杯長 詩罷聞吳詠 扁舟意不忘

白也詩無敵 飄然思不羣 清新庾開府 俊逸鮑參軍 渭北春天樹 江東日暮雲 何時一尊酒 重與細論文

世儒多汩沒 夫子獨聲名 獻納開東觀 君王問長卿 皁雕寒始急 天馬老能行 自到青冥裏 休看白髮生

歎惜高生老 新詩日又多 美名人不及 佳句法如何 主將收才子 崆峒足凱歌 聞君已朱紱 且得慰蹉跎

孤嶼亭何處 天涯水氣中 故人官就此 絕境興誰同 隱吏逢梅福 遊山憶謝公 扁舟吾已就 把釣待秋風

夫子歘通貴 雲泥相望懸 白頭無藉在 朱紱有哀憐 書記赴三捷 公車留二年 欲浮江海去 此別意蒼然

不識南塘路 今知第五橋 名園依綠水 野竹上青霄 谷口舊相得 濠梁同見招 平生爲幽興 未惜馬蹄遙

百頃風潭上 千重夏木清 卑枝低結子 接葉暗巢鶯 鮮鯽銀絲膾 香芹碧澗羹 飜疑柁樓底 晚飯越中行

萬里戎王子 何年別月支 異花開絕域 滋蔓匝清池 漢使徒空到 神農竟不知 露飜兼雨打 開坼日離披

旁舍連高竹 疎籬帶晚花 碾渦深沒馬 藤蔓曲藏蛇 詞賦工無益 山林跡未賒 盡捻書籍賣 來問爾東家

賸水滄江破 殘山碣石開 綠垂風折筍 紅綻雨肥梅 銀甲彈箏用 金魚換酒來 興移無灑埽 隨意坐莓苔

風磴吹陰雪 雲門吼瀑泉 酒醒思臥簟 衣冷欲裝綿 野老來看客 河魚不取錢 只疑淳樸處 自有一山川

棘樹寒雲色 茵蔯春藕香 脆添生菜美 陰益食單涼 野鶴清晨出 山精白日藏 石林蟠水府 百里獨蒼蒼

牀上書連屋 階前樹拂雲 將軍不好武 稚子總能文 醒酒微風入 聽詩靜夜分 絺衣挂蘿薜 涼月白紛紛

幽意忽不愜 歸期無奈何 出門流水注 回首白雲多 自笑燈前舞 誰憐醉後歌 祗應與朋好 風雨亦來過

問訊東橋竹 將軍有報書 倒衣還命駕 高枕乃吾廬 花妥鶯捎蝶 溪喧獺趁魚 重來休沐地 真作野人居

山雨尊仍在 沙沈榻未移 犬迎曾宿客 鴉護落巢兒 雲薄翠微寺 天清黃子陂 向來幽興極 步屣過東籬

落日平臺上 春風啜茗時 石闌斜點筆 桐葉坐題詩 翡翠鳴衣桁 蜻蜓立釣絲 自今幽興熟 來往亦無期

頗怪朝參嬾 應耽野趣長 雨拋金鎖甲 苔臥綠沈槍 手自移蒲柳 家纔足稻粱 看君用幽意 白日到羲皇

到此應常宿 相留可判年 蹉跎暮容色 悵望好林泉 何路霑微祿 歸山買薄田 斯遊恐不遂 把酒意茫然

寂寞書齋裏 終朝獨爾思 更尋嘉樹傳 不忘角弓詩 短褐風霜入 還丹日月遲 未因乘興去 空有鹿門期

守歲阿戎家 椒盤已頌花 盍簪喧櫪馬 列炬散林鴉 四十明朝過 飛騰暮景斜 誰能更拘束 爛醉是生涯

應爲四陂好 金錢罄一餐 飯抄雲子白 瓜嚼水精寒 無計迴船下 空愁避酒難 主人情爛熳 持荅翠琅玕

蕭史幽棲地 林間蹋鳳毛 洑流何處入 亂石閉門高 客醉揮金椀 詩成得繡袍 清秋多宴會 終日困香醪

今日潘懷縣 同時陸浚儀 坐開桑落酒 來把菊花枝 天宇清霜淨 公堂宿霧披 晚酣留客舞 鳧舄共差池

好去張公子 通家別恨添 兩行秦樹直 萬點蜀山尖 御史新驄馬 參軍舊紫髯 皇華吾善處 於汝定無嫌

落日放船好 輕風生浪遲 竹深留客處 荷淨納涼時 公子調冰水 佳人雪藕絲 片雲頭上黑 應是雨催詩

雨來霑席上 風急打船頭 越女紅帬濕 燕姬翠黛愁 纜侵隄柳繫 幔宛浪花浮 歸路飜蕭颯 陂塘五月秋

吾舅政如此 古人誰復過 碧山晴又濕 白水雨偏多 精禱既不昧 歡娛將謂何 湯年旱頗甚 今日醉弦歌

勝地初相引 余行得自娛 見輕吹鳥毳 隨意數花鬚 細草稱偏坐 香醪嬾再酤 醉歸應犯夜 可怕李金吾

昔別是何處 相逢皆老夫 故人還寂寞 削跡共艱虞 自失論文友 空知賣酒壚 平生飛動意 見爾不能無

綴席茱萸好 浮舟菡萏衰 季秋時欲半 九日意兼悲 江水清源曲 荆門此路疑 晚來高興盡 搖蕩菊花期

嚴警當寒夜 前軍落大星 壯夫思感決 哀詔惜精靈 王者今無戰 書生已勒銘 封侯意疎闊 編簡爲誰青

舞劒過人絕 鳴弓射獸能 銛鋒行愜順 猛噬失蹻騰 赤羽千夫膳 黃河十月冰 橫行沙漠外 神速至今稱

哀輓青門去 新阡絳水遙 路人紛雨泣 天意颯風飄 部曲精仍銳 匈奴氣不驕 無由覩雄略 大樹日蕭蕭

不作河西尉 淒涼爲折腰 老夫怕趨走 率府且逍遙 耽酒須微祿 狂歌託聖朝 故山歸興盡 回首向風飆

戰哭多新鬼 愁吟獨老翁 亂雲低薄暮 急雪舞迴風 瓢棄尊無綠 爐存火似紅 數州消息斷 愁坐正書空

今夜鄜州月 閨中只獨看 遙憐小兒女 未解憶長安 香霧雲鬟濕 清輝玉臂寒 何時倚虛幌 雙照淚痕乾

近聞韋氏妹 迎在漢鍾離 郎伯殊方鎮 京華舊國移 春城回北斗 郢樹發南枝 不見朝正使 啼痕滿面垂

國破山河在 城春草木深 感時花濺淚 恨別鳥驚心 烽火連三月 家書抵萬金 白頭搔更短 渾欲不勝簪

驥子春猶隔 鶯歌暖正繁 別離驚節換 聰慧與誰論 澗水空山道 柴門老樹村 憶渠愁只睡 炙背俯晴軒

無家對寒食 有淚如金波 斫却月中桂 清光應更多 仳離放紅蘂 想像嚬青蛾 牛女漫愁思 秋期猶渡河

西憶岐陽信 無人遂却回 眼穿當落日 心死著寒灰 霧樹行相引 蓮峰望忽開 所親驚老瘦 辛苦賊中來

愁思胡笳夕 淒涼漢苑春 生還今日事 間道暫時人 司隸章初覩 南陽氣已新 喜心飜倒極 嗚咽淚霑巾

死去憑誰報 歸來始自憐 猶瞻太白雪 喜遇武功天 影靜千官裏 心蘇七校前 今朝漢社稷 新數中興年

扈聖登黃閣 明公獨妙年 蛟龍得雲雨 鵰鶚在秋天 客禮容疎放 官曹可接聯 新詩句句好 應任老夫傳

天上秋期近 人間月影清 入河蟾不沒 擣藥兔長生 只益丹心苦 能添白髮明 干戈知滿地 休照國西營

田園須蹔往 戎馬惜離羣 去遠留詩別 愁多任酒醺 一秋常苦雨 今日始無雲 山路時吹角 那堪處處聞

三川不可到 歸路晚山稠 落雁浮寒水 飢烏集戍樓 市朝今日異 喪亂幾時休 遠媿梁江總 還家尚黑頭

燈花何太喜 酒綠正相親 醉裏從爲客 詩成覺有神 兵戈猶在眼 儒術豈謀身 共被微官縛 低頭媿野人

仙仗離丹極 妖星照玉除 須爲下殿走 不可好樓居 暫屈汾陽駕 聊飛燕將書 依然七廟略 更與萬方初

生意甘衰白 天涯正寂寥 忽聞哀痛詔 又下聖明朝 羽翼懷商老 文思憶帝堯 叨逢罪己日 霑灑望青霄

汗馬收宮闕 春城剷賊壕 賞應歌杕杜 歸及薦櫻桃 雜虜橫戈數 功臣甲第高 萬方頻送喜 無乃聖躬勞

花隱掖垣暮 啾啾棲鳥過 星臨萬戶動 月傍九霄多 不寢聽金鑰 因風想玉珂 明朝有封事 數問夜如何

冠冕通南極 文章落上台 詔從三殿去 碑到百蠻開 野館濃花發 春帆細雨來 不知滄海上 天遣幾時回

晝刻傳呼淺 春旗簇仗齊 退朝花底散 歸院柳邊迷 樓雪融城濕 宮雲去殿低 避人焚諫草 騎馬欲雞棲

西掖梧桐樹 空留一院陰 艱難歸故里 去住損春心 宮殿青門隔 雲山紫邏深 人生五馬貴 莫受二毛侵

宮衣亦有名 端午被恩榮 細葛含風輭 香羅疊雪輕 自天題處濕 當暑著來清 意內稱長短 終身荷聖情

才大今詩伯 家貧苦宦卑 飢寒奴僕賤 顏狀老翁爲 同調嗟誰惜 論文笑自知 流傳江鮑體 相顧免無兒

樂極傷頭白 更長愛燭紅 相逢難衮衮 告別莫怱怱 但恐天河落 寧辭酒醆空 明朝牽世務 揮淚各西東

韋曲花無賴 家家惱殺人 綠尊雖盡日 白髮好禁春 石角鉤衣破 藤枝刺眼新 何時占業竹 頭戴小烏巾

野寺垂楊裏 春畦亂水間 美花多映竹 好鳥不歸山 城郭終何事 風塵豈駐顏 誰能共公子 薄暮欲俱還

窈窕清禁闥 罷朝歸不同 君隨丞相後 我往日華東 冉冉柳枝碧 娟娟花蘂紅 故人得佳句 獨贈白頭翁

此道昔歸順 西郊胡正繁 至今殘破膽 應有未招魂 近得歸京邑 移官豈至尊 無才日衰老 駐馬望千門

安穩高詹事 兵戈久索居 時來如宦達 歲晚莫情疎 天上多鴻雁 池中足鯉魚 相看過半百 不寄一行書

寄語楊員外 山寒少茯苓 歸來稍喧暖 當爲斸青冥 飜動神仙窟 封題鳥獸形 兼將老藤杖 扶汝醉初醒

近有平陰信 遙憐舍弟存 側身千里道 寄食一家村 烽舉新酣戰 啼垂舊血痕 不知臨老日 招得幾人魂

汝懦歸無計 吾衰往未期 浪傳烏鵲喜 深負鶺鴿詩 生理何顏面 憂端且歲時 兩京三十口 雖在命如絲

喪亂聞吾弟 飢寒傍濟州 人稀吾不到 兵在見何由 憶昨狂催走 無時病去憂 即今千種恨 惟共水東流

且喜河南定 不問鄴城圍 百戰今誰在 三年望汝歸 故園花自發 春日鳥還飛 斷絕人煙久 東西消息稀

亂後誰歸得 他鄉勝故鄉 直爲心厄苦 久念與存亡 汝書猶在壁 汝妾已辭房 舊犬知愁恨 垂頭傍我牀

滿目悲生事 因人作遠遊 遲迴度隴怯 浩蕩及關愁 水落魚龍夜 山空鳥鼠秋 西征問烽火 心折此淹留

秦州山北寺 勝跡隗囂宮 苔蘚山門古 丹青野殿空 月明垂葉露 雲逐渡溪風 清渭無情極 愁時獨向東

州圖領同谷 驛道出流沙 降虜兼千帳 居人有萬家 馬驕珠汗落 胡舞白蹄斜 年少臨洮子 西來亦自誇

鼓角緣邊郡 川原欲夜時 秋聽殷地發 風散入雲悲 抱葉寒蟬靜 歸來獨鳥遲 萬方聲一概 吾道竟何之

南使宜天馬 由來萬匹強 浮雲連陣沒 秋草徧山長 聞說真龍種 仍殘老驌驦 哀鳴思戰鬬 逈立向蒼蒼

城上胡笳奏 山邊漢節歸 防河赴滄海 奉詔發金微 士苦形骸黑 旌疎鳥獸稀 那聞往來戍 恨解鄴城圍

莽莽萬重山 孤城山谷間 無風雲出塞 不夜月臨關 屬國歸何晚 樓蘭斬未還 煙塵獨長望 衰颯正摧顏

聞道尋源使 從天此路迴 牽牛去幾許 宛馬至今來 一望幽燕隔 何時郡國開 東征健兒盡 羌笛暮吹哀

今日明人眼 臨池好驛亭 叢篁低地碧 高柳半天青 稠疊多幽事 喧呼閱使星 老夫如有此 不異在郊坰

雲氣接崑崙 涔涔塞雨繁 羌童看渭水 使客向河源 煙火軍中幕 牛羊嶺上村 所居秋草淨 正閉小蓬門

蕭蕭古塞冷 漠漠秋雲低 黃鵠翅垂雨 蒼鷹飢啄泥 薊門誰自北 漢將獨征西 不意書生耳 臨衰厭鼓鞞

山頭南郭寺 水號北流泉 老樹空庭得 清渠一邑傳 秋花危石底 晚景臥鐘邊 俯仰悲身世 溪風爲颯然

傳道東柯谷 深藏數十家 對門藤蓋瓦 映竹水穿沙 瘦地飜宜粟 陽坡可種瓜 船人近相報 但恐失桃花

萬古仇池穴 潛通小有天 神魚人不見 福地語真傳 近接西南境 長懷十九泉 何時一茅屋 送老白雲邊

未暇泛蒼海 悠悠兵馬間 塞門風落木 客舍雨連山 阮籍行多興 龐公隱不還 東柯遂疎嬾 休鑷鬢毛斑

東柯好崖谷 不與衆峰羣 落日邀雙鳥 晴天養片雲 野人矜險絕 水竹會平分 采藥吾將老 兒童未遣聞

邊秋陰易久 不復辨晨光 檐雨亂淋幔 山雲低度牆 鸕鶿窺淺井 蚯蚓上深堂 車馬何蕭索 門前百草長

地僻秋將盡 山高客未歸 塞雲多斷績 邊日少光輝 警急烽常報 傳聞檄屢飛 西戎外甥國 何得迕天威

鳳林戈未息 魚海路常難 候火雲烽峻 懸軍幕井乾 風連西極動 月過北庭寒 故老思飛將 何時議築壇

唐堯真自聖 野老復何知 曬藥能無婦 應門幸有兒 藏書聞禹穴 讀記憶仇池 爲報鴛行舊 鷦鷯在一枝

戍鼓斷人行 秋邊一雁聲 露從今夜白 月是故鄉明 有弟皆分散 無家問死生 寄書長不避 況乃未休兵

杖錫何來此 秋風已颯然 雨荒深院菊 霜倒半池蓮 放逐寧違性 虛空不離禪 相逢成夜宿 隴月向人圓

萬里流沙道 西征過北門 但添新戰骨 不返舊征魂 樓角臨風迥 城陰帶水昏 傳聲看驛使 送節向河源

天水秋雲薄 從西萬里風 今朝好晴景 久雨不妨農 塞柳行疎翠 山棃結小紅 胡笳樓上發 一雁入高空

一縣蒲萄熟 秋山苜蓿多 關雲常帶雨 塞水不成河 羌女輕烽燧 胡兒制駱駝 自傷遲暮眼 喪亂飽經過

野寺殘僧少 山園細路高 麝香眠石竹 鸚鵡啄金桃 亂石通人過 懸崖置屋牢 上方重閣晚 百里見秋毫

聞道花門破 和親事却非 人憐漢公主 生得渡河歸 秋思拋雲髻 腰支勝寶衣 羣兇猶索戰 回首意多違

愁眼看霜露 寒城菊自花 天風隨斷柳 客淚墮清笳 水淨樓陰直 山昏塞日斜 夜來歸鳥盡 啼殺後棲鴉

常時任顯晦 秋至輒分明 縱被微雲掩 終能永夜清 含星動雙闕 伴月照邊城 牛女年年渡 何曾風浪生

光細弦豈上 影斜輪未安 微升古塞外 已隱暮雲端 河漢不改色 關山空自寒 庭前有白露 暗滿菊花團

不獨避霜雪 其如儔侶稀 四時無失序 八月自知歸 春色豈相訪 衆雛還識機 故巢儻未毀 會傍主人飛

亦知戍不返 秋至拭清砧 已近苦寒月 況經長別心 寧辭擣熨倦 一寄塞垣深 用盡閨中力 君聽空外音

促織甚微細 哀音何動人 草根吟不穩 牀下夜相親 久客得無淚 放妻難及晨 悲絲與急管 感激異天真

幸因腐草出 敢近太陽飛 未足臨書卷 時能點客衣 隨風隔幔小 帶雨傍林微 十月清霜重 飄零何處歸

摧折不自守 秋風吹若何 暫時花戴雪 幾處葉沈波 體弱春風早 叢長夜露多 江湖後搖落 亦恐歲蹉跎

青冥亦自守 輭弱強扶持 味苦夏蟲避 叢卑春鳥疑 軒墀曾不重 剪伐欲無辭 幸近幽人屋 霜根結在茲

束薪已零落 瓠葉轉蕭疎 幸結白花了 寧辭青蔓除 秋蟲聲不去 暮雀意何如 寒事今牢落 人生亦有初

秋蔬擁霜露 豈敢惜凋殘 暮景數枝葉 天風吹汝寒 綠霑泥滓盡 香與歲時闌 生意春如昨 悲君白玉盤

夕峰來不近 每日報平安 塞上傳光小 雲邊落點殘 照秦通警急 過隴自艱難 聞道蓬萊殿 千門立馬看

清商欲盡奏 奏苦血霑衣 他日傷心極 征人白骨歸 相逢恐恨過 故作發聲微 不見秋雲動 悲風稍稍飛

帶甲滿天地 胡爲君遠行 親朋盡一哭 鞍馬去孤城 草木歲月晚 關河霜雪清 別離已昨日 因見古人情

北庭送壯士 貔虎數尤多 精銳舊無敵 邊隅今若何 妖氛擁白馬 元帥待彫戈 莫守鄴城下 斬鯨遼海波

河間尚征伐 汝骨在空城 從弟人皆有 終身恨不平 數金憐俊邁 總角愛聰明 而上三年土 春風草又生

涼風起天末 君子意如何 鴻雁幾時到 江湖秋水多 文章憎命達 魑魅喜人過 應共冤魂語 投詩贈汩羅

空外一鷙鳥 河間雙白鷗 飄颻搏擊便 容易往來遊 草露亦多濕 蛛絲仍未收 天機近人事 獨立萬端憂

日落風亦起 城頭鳥尾訛 黃雲高未動 白水已揚波 羌婦語還哭 胡兒行且歌 將軍別換馬 夜出擁彫戈

翠柏苦猶食 晨霞高可餐 世人共鹵莽 吾道屬艱難 不爨井晨凍 無衣牀夜寒 囊空恐羞澀 留得一錢看

乘爾亦已久 天寒關塞深 塵中老盡力 歲晚病傷心 毛骨豈殊衆 馴良猶至今 物微意不淺 感動一沈吟

致此自僻遠 又非珠玉裝 如何有奇怪 每夜吐光芒 虎氣必騰趠 龍身寧久藏 風塵苦未息 持汝奉明王

四鎮富精銳 摧鋒皆絕倫 還聞獻士卒 足以靜風塵 老馬夜知道 蒼鷹飢著人 臨危經久戰 用急始如神

奇兵不在衆 萬馬救中原 談笑無河北 心肝奉至尊 孤雲隨殺氣 飛鳥避轅門 竟日留歡樂 城池未覺喧

弱水應無地 陽關已近天 今君渡沙磧 累月斷人煙 好武寧論命 封侯不計年 馬寒防失道 雪沒錦鞍韉

清秋望不極 迢遰起曾陰 遠水兼天淨 孤城隱霧深 葉稀風更落 山迥日初沈 獨鶴歸何晚 昏鴉已滿林

多病秋風落 君來慰眼前 自聞茅屋趣 只想竹林眠 滿谷山雲起 侵籬澗水懸 嗣宗諸子姪 早覺仲容賢

山晚浮雲合 歸時恐路迷 澗寒人欲到 村黑鳥應棲 野客茅茨小 田家樹木低 舊諳疎嬾叔 須汝故相攜

白露黃粱熟 分張素有期 已應舂得細 頗覺寄來遲 味豈同金菊 香宜配綠葵 老人佗日愛 正想滑流匙

幾道泉澆圃 交橫落慢坡 葳蕤秋葉少 隱映野雲多 隔沼連香芰 通林帶女蘿 甚聞霜薤白 重惠意如何

人說南州路 山猨樹樹懸 舉家聞若駭 爲寄小如拳 預哂愁胡面 初調見馬鞭 許求聰慧者 童稚捧應癲

隱者柴門內 畦蔬繞舍秋 盈筐承露薤 不待致書求 束比青芻色 圓齊玉箸頭 衰年關鬲冷 味煖幷無憂

一室他鄉遠 空林暮景懸 正愁聞塞笛 獨立見江船 巴蜀來多病 荆蠻去幾年 應同王粲宅 留井峴山前

南京西浦道 四月熟黃梅 湛湛長江去 冥冥細雨來 茅茨疎易濕 雲霧密難開 竟日蛟龍喜 盤渦與岸迴

錦里煙塵外 江村八九家 圓荷浮小葉 細麥落輕花 卜宅從茲老 爲農去國賒 遠慚句漏令 不得問丹砂

患氣經時久 臨江卜宅新 喧卑方避俗 疎快頗宜人 有客過茅宇 呼兒正葛巾 自鋤稀菜甲 小摘爲情親

客裏何遷次 江邊正寂寥 肯來尋一老 愁破是今朝 憂我營茅棟 攜錢過野橋 他鄉唯表弟 還往莫辭遙

田舍清江曲 柴門古道旁 草深迷市井 地僻嬾衣裳 櫸柳枝枝弱 枇杷樹樹香 鸕鶿西日照 曬翅滿魚梁

時出碧雞坊 西郊向草堂 市橋官柳細 江路野梅香 傍架齊書帙 看題減藥囊 無人覺來往 疎嬾意何長

江漲柴門外 兒童報急流 下牀高數尺 倚杖沒中洲 細動迎風燕 輕搖逐浪鷗 漁人縈小楫 容易拔船頭

京洛雲山外 音書靜不來 神交作賦客 力盡望鄉臺 衰疾江邊臥 親朋日暮迴 白鷗元水宿 何事有餘哀

干戈猶未定 弟妹各何之 拭淚霑襟血 梳頭滿面絲 地卑荒野大 天遠暮江遲 衰疾那能久 應無見汝時

明府豈辭滿 藏身方告勞 青錢買野竹 白幘岸江臯 愛酒晉山簡 能詩何水曹 時來訪老疾 步屧到蓬蒿

霜露晚淒淒 高天逐望低 遠煙鹽井上 斜景雪峰西 故國猶兵馬 他鄉亦鼓鼙 江城今夜客 還與舊烏啼

相近竹參差 相過人不知 幽花欹滿樹 小水細通池 歸客村非遠 殘樽席更移 看君多道氣 從此數追隨

朝野歡娛後 乾坤震蕩中 相隨萬里日 總作白頭翁 歲晚仍分袂 江邊更轉蓬 勿云俱異域 飲啄幾回同

五嶺皆炎熱 宜人獨桂林 梅花萬里外 雪片一冬深 聞此寬相憶 爲邦復好音 江邊送孫楚 遠附白頭吟

分手開元末 連年絕尺書 江山且相見 戎馬未安居 劒外官人冷 關中驛騎疎 輕舟下吳會 主簿意何如

何限倚山木 吟詩秋葉黃 蟬聲集古寺 鳥影度寒塘 風物悲遊子 登臨憶侍郎 老夫貪佛日 隨意宿僧房

葉縣郎官宰 周南太史公 神仙才有數 流落意無窮 驥病思偏秣 鷹愁怕苦籠 看君用高義 恥與萬人同

甲子西南異 冬來只薄寒 江雲何夜盡 蜀雨幾時乾 行李須相問 窮愁豈有寬 君聽鴻鴈響 恐致稻粱難

歲暮遠爲客 邊隅還用兵 煙塵犯雪嶺 鼓角動江城 天地日流血 朝廷誰請纓 濟時敢愛死 寂寞壯心驚

將軍膽氣雄 臂懸兩角弓 纏結青驄馬 出入錦城中 時危未授鉞 勢屈難爲功 賓客滿堂上 何人高義同

久客宜旋斾 興王未息戈 蜀星陰見少 江雨夜聞多 百萬傳深入 寰區望匪它 司徒下燕趙 收取舊山河

聞道幷州鎮 尚書訓士齊 幾時通薊北 當日報關西 戀闕丹心破 霑衣皓首啼 老魂招不得 歸路恐長迷

力疾坐清曉 來時悲早春 轉添愁伴客 更覺老隨人 紅入桃花嫩 青歸柳葉新 望鄉應未已 四海尚風塵

囀枝黃鳥近 泛渚白鷗輕 一徑野花落 孤村春水生 衰年催釀黍 細雨更移橙 漸喜交遊絕 幽居不用名

簷影微微落 津流脉脉斜 野船明細火 宿鴈聚圓沙 雲掩初弦月 香傳小樹花 鄰人有美酒 稚子夜能賒

野日荒荒白 春流泯泯清 渚蒲隨地有 村徑逐門成 只作披衣慣 常從漉酒生 眼前無俗物 多病也身輕

江臯已仲春 花下復清晨 仰面貪看鳥 回頭錯應人 讀書難字過 對酒滿壺頻 近識峨眉老 知予嬾是真

好雨知時節 當春乃發生 隨風潛入夜 潤物細無聲 野徑雲俱黑 江船火獨明 曉看紅濕處 花重錦官城

三月桃花浪 江流復舊痕 朝來沒沙尾 碧色動柴門 接縷垂芳餌 連筒灌小園 已添無數鳥 爭浴故相喧

坦腹江亭暖 長吟野望時 水流心不競 雲在意俱遲 寂寂春將晚 欣欣物自私 故林歸未得 排悶強裁詩

蕭蕭風色暮 江頭人不行 村舂雨外急 鄰火夜深明 胡羯何多難 漁樵寄此生 中原有兄弟 萬里正含情

春來常早起 幽事頗相關 帖石防隤岸 開林出遠山 一丘藏曲折 緩步有躋攀 童僕來城市 瓶中得酒還

花飛有底急 老去願春遲 可惜歡娛地 都非少壯時 寬心應是酒 遣興莫過詩 此意陶潛解 吾生後汝期

落日在簾鉤 溪邊春事幽 芳菲緣岸圃 樵爨倚灘舟 啅雀爭枝墜 飛蟲滿院遊 濁醪誰造汝 一酌散千憂

步屨深林晚 開樽獨酌遲 仰蜂黏落絮 行蟻上枯梨 薄劣慚真隱 幽偏得自怡 本無軒冕意 不是傲當時

整履步青蕪 荒庭日欲晡 芹泥隨燕觜 花蘂上蜂鬚 把酒從衣濕 吟詩信杖扶 敢論才見忌 實有醉如愚

寒食江村路 風花高下飛 汀煙輕冉冉 竹日靜暉暉 田父要皆去 鄰家鬧不違 地偏相識盡 雞犬亦忘歸

柟樹色冥冥 江邊一蓋青 近根開藥圃 接葉製茅亭 落景陰猶合 微風韻可聽 尋常絕醉困 臥此片時醒

獨遶虛齋徑 常持小斧柯 幽陰成頗雜 惡木剪還多 枸杞因吾有 雞棲奈汝何 方知不材者 生長漫婆娑

蜀王將此鏡 送死置空山 冥寞憐香骨 提攜近玉顏 衆妃無復歎 千騎亦虛還 獨有傷心石 埋輪月宇間

茂陵多病後 尚愛卓文君 酒肆人間世 琴臺日暮雲 野花留寶靨 蔓草見羅帬 歸鳳求皇意 寥寥不復聞

故人南郡去 去索作碑錢 本賣文爲活 飜令室倒懸 荆扉深蔓草 土銼冷疎煙 老罷休無賴 歸來省醉眠

野寺江天豁 山扉花竹幽 詩應有神助 吾得及春遊 徑石相縈帶 川雲自去留 禪枝宿衆鳥 漂轉暮歸愁

寺憶新遊處 橋憐再渡時 江山如有待 花柳更無私 野潤煙光薄 沙暄日色遲 客愁全爲減 捨此復何之

望極春城上 開筵近鳥巢 白花簷外朵 青柳檻前梢 池水觀爲政 廚煙覺遠庖 西川供客眼 唯有此江郊

江發蠻夷漲 山添雨雪流 大聲吹地轉 高浪蹴天浮 魚鱉爲人得 蛟龍不自謀 輕帆好去便 吾道付滄洲

村晚驚風度 庭幽過雨霑 夕陽薰細草 江色映疎簾 書亂誰能帙 桮乾可自添 時聞有餘論 未怪老夫潛

涼氣晚蕭蕭 江雲亂眼飄 風鴛藏近渚 雨燕集深條 黃綺終辭漢 巢由不見堯 草堂樽酒在 幸得過清朝

故人亦流落 高義動乾坤 何日通燕塞 相看老蜀門 東行應暫別 北望苦銷魂 凜凜悲秋意 非君誰與論

老恥妻孥笑 貧嗟出入勞 客情投異縣 詩態憶吾曹 東郭滄江合 西山白雪高 文章差底病 回首興滔滔

野橋齊度馬 秋望轉悠哉 竹覆青城合 江從灌口來 入村樵徑引 嘗果栗皺開 落盡高天日 幽人未遣迴

當代論才子 如公復幾人 驊騮開道路 鷹隼出風塵 行色秋將晚 交情老更親 天涯喜相見 披豁對吾真

古寺僧牢落 空房客寓居 故人供祿米 鄰舍與園蔬 雙樹容聽法 三車肯載書 草玄吾豈敢 賦或似相如

荒村建子月 獨樹老夫家 霧裏江船渡 風前徑竹斜 寒魚依密藻 宿鷺起圓沙 蜀酒禁愁得 無錢何處賒

有客騎驄馬 江邊問草堂 遠尋留藥價 惜別到文場 入幕旌旗動 歸軒錦繡香 時應念衰疾 書疏及滄浪

晚景孤村僻 行軍數騎來 交新徒有喜 禮厚媿無才 賞靜憐雲竹 忘歸步月臺 何當看花蘂 欲發照江梅

暫往比鄰去 空聞二妙歸 幽棲誠簡略 衰白已光輝 野外貧家遠 村中好客稀 論文或不媿 肯重欵柴扉

臥病荒郊遠 通行小徑難 故人能領客 攜酒重相看 自媿無鮭菜 空煩卸馬鞍 移樽勸山簡 頭白恐風寒

把燭成橋夜 迴舟坐客時 天高雲去盡 江迥月來遲 衰謝多扶病 招邀屢有期 異方乘此興 樂罷不無悲

簡易高人意 匡牀竹火爐 寒天留遠客 碧海挂新圖 雖對連山好 貪看絕島孤 羣仙不愁思 冉冉下蓬壺

方丈渾連水 天臺總映雲 人間長見畫 老去恨空聞 范蠡舟偏小 王喬鶴不羣 此生隨萬物 何路出塵氛

高浪垂翻屋 崩崖欲壓牀 野橋分子細 沙岸繞微茫 紅浸珊瑚短 青懸薜荔長 浮查並坐得 仙老暫相將

生死論交地 何由見一人 悲君隨燕雀 薄宦走風塵 綿谷元通漢 沱江不向秦 五陵花滿眼 傳語故鄉春

戎馬交馳際 柴門老病身 把君詩過日 念此別驚神 地闊峨眉晚 天高峴首春 爲於耆舊內 試覓姓龐人

衛青開幕府 楊僕將樓船 漢節梅花外 春城海水邊 銅梁書遠及 珠浦使將旋 貧病他鄉老 煩君萬里傳

鄉關胡騎遠 宇宙蜀城偏 忽得炎州信 遙從月峽傳 雲深驃騎幕 夜隔孝廉船 却寄雙愁眼 相思淚點懸

南海春天外 功曹幾月程 峽雲籠樹小 湖日落船明 交趾丹砂重 韶州白葛輕 幸君因旅客 時寄錦官城

丁香體柔弱 亂結枝猶墊 細葉帶浮毛 疎花披素豔 深栽小齋後 庶近幽人占 晚墮蘭麝中 休懷粉身念

梔子比衆木 人間誠未多 於身色有用 與道氣傷和 紅取風霜實 青看雨露柯 無情移得汝 貴在映江波

故使籠寬織 須知動損毛 看雲莫悵望 失水任呼號 六翮曾經剪 孤飛卒未高 且無鷹隼慮 留滯莫辭勞

花鴨無泥滓 堦前每緩行 羽毛知獨立 黑白太分明 不覺羣心妒 休牽衆眼驚 稻粱霑汝在 作意莫先鳴

早花隨處發 春鳥異方啼 萬里清江上 三年落日低 畏人成小築 褊性合幽棲 門徑從榛草 無心走馬蹄

賤子何人記 迷芳著處家 竹風連野色 江沫擁春沙 種藥扶衰病 吟詩解歎嗟 似聞胡騎走 失喜問京華

去郭軒楹敞 無村眺望賒 澄江平少岸 幽樹晚多花 細雨魚兒出 微風燕子斜 城中十萬戶 此地兩三家

蜀天常夜雨 江檻已朝晴 葉潤林塘密 衣乾枕席清 不堪秪老病 何得尚浮名 淺把涓涓酒 深憑送此生

用拙存吾道 幽居近物情 桑麻深雨露 燕雀半生成 村鼓時時急 漁舟箇箇輕 杖藜從白首 心跡喜雙清

晚起家何事 無營地轉幽 竹光團野色 舍影漾江流 失學從兒嬾 長貧任婦愁 百年渾得醉 一月不梳頭

衰顏甘屏迹 幽事供高臥 鳥下竹根行 龜開萍葉過 年荒酒價乏 日併園蔬課 猶酌甘泉歌 歌長擊樽破

日臨公館靜 畫滿地圖雄 劒閣星橋北 松州雪嶺東 華夷山不斷 吳蜀水相通 興與煙霞會 清樽幸不空

遠送從此別 青山空復情 幾時桮重把 昨夜月同行 列郡謳歌惜 三朝出入榮 江村獨歸處 寂寞養殘生

宿雨南江漲 波濤亂遠峰 孤亭凌噴薄 萬井逼舂容 霄漢愁高鳥 泥沙困老龍 天邊同客舍 攜我豁心胸

伊昔黃花酒 如今白髮翁 追歡筋力異 望遠歲時同 弟妹悲歌裏 朝廷醉眼中 兵戈與關塞 此日意無窮

九日應愁思 經時冒險艱 不眠持漢節 何路出巴山 小驛香醪嫩 重巖細菊斑 遙知簇鞍馬 迴首白雲間

地下蘇司業 情親獨有君 那因喪亂後 便有死生分 老罷知明鏡 悲來望白雲 自從失詞伯 不復更論文

鄭老身仍竄 台州信所傳 爲農山澗曲 臥病海雲邊 世已疎儒素 人猶乞酒錢 徒勞望牛斗 無計劚龍泉

不見李生久 佯狂真可哀 世人皆欲殺 吾意獨憐才 敏捷詩千首 飄零酒一桮 匡山讀書處 頭白好歸來

何年顧虎頭 滿壁畫瀛州 赤日石林氣 青天江海流 錫飛常近鶴 桮度不驚鷗 似得廬山路 真隨惠遠遊

客睡何曾著 秋天不肯明 卷簾殘月影 高枕遠江聲 計拙無衣食 途窮仗友生 老妻書數紙 應悉未歸情

秋窗猶曙色 落木更天風 日出寒山外 江流宿霧中 聖朝無棄物 老病已成翁 多少殘生事 飄零似轉蓬

江水東流去 清樽日復斜 異方同宴賞 何處是京華 亭景臨山水 村煙對浦沙 狂歌過于勝 得醉即爲家

追餞同舟日 傷春一水間 飄零爲客久 衰老羨君還 花遠重重樹 雲輕處處山 天涯故人少 更益鬢毛斑

行路難如此 登樓望欲迷 身無却少壯 跡有但羇栖 江水流城郭 春風入鼓鞞 雙雙新燕子 依舊已銜泥

天畔登樓眼 隨春入故園 戰場今始定 移柳更能存 厭蜀交遊冷 思吳勝事繁 應須理舟楫 長嘯下荆門

憑高送所親 久坐惜芳辰 遠水非無浪 他山自有春 野花隨處發 官柳著行新 天際傷愁別 離筵何太頻

遲日深春水 輕舟送別筵 帝鄉愁緒外 春色淚痕邊 見酒須相憶 將詩莫浪傳 若逢岑與范 爲報各衰年

二月頻送客 東津江欲平 煙花山際重 舟楫浪前輕 淚逐勸桮下 愁連吹笛生 離筵不隔日 那得易爲情

青山意不盡 衮衮上牛頭 無復能拘礙 真成浪出遊 花濃春寺靜 竹細野池幽 何處鶯啼切 移時獨未休

牛頭見鶴林 梯徑繞幽深 春色浮山外 天河宿殿陰 傳燈無白日 布地有黃金 休作狂歌老 迴看不住心

兜率知名寺 真如會法堂 江山有巴蜀 棟宇自齊梁 庾信哀雖久 何顒好不忘 白牛車遠近 且欲上慈航

樹密當山徑 江深隔寺門 霏霏雲氣重 閃閃浪花飜 不復知天大 空餘見佛尊 時應清盥罷 隨喜給孤園

春日清江岸 千甘二頃園 青雲羞葉密 白雪避花繁 結子隨邊使 開筒近至尊 後於桃李熟 終得獻金門

上客迴空騎 佳人滿近船 江清歌扇底 野曠舞衣前 玉袖凌風並 金壺隱浪偏 競將明媚色 偷眼豔陽天

白日移歌袖 清霄近笛牀 翠眉縈度曲 雲鬢儼分行 立馬千山暮 迴舟一水香 使君自有婦 莫學野鴛鴦

路出雙林外 亭窺萬井中 江城孤照日 山谷遠含風 兵革身將老 關河信不通 猶殘數行淚 忍對百花叢

春日無人境 虛空不住天 鶯花隨世界 樓閣寄山巔 遲暮身何得 登臨意惘然 誰能解金印 瀟灑共安禪

舟楫諸侯餞 車輿使者歸 山花相映發 水鳥自孤飛 春日垂霜鬢 天隅把繡衣 故人從此去 寥落寸心違

柳影含雲幕 江波近酒壺 異方驚會面 終宴惜征途 沙晚低風蝶 天晴喜浴鳧 別離傷老大 意緒日荒蕪

西漢親王子 成都老客星 百年雙白鬢 一別五秋螢 忍斷桮中物 秪看座右銘 不能隨皂蓋 自醉逐浮萍

策杖時能出 王門異昔遊 已知嗟不起 未許醉相留 蜀酒濃無敵 江魚美可求 終思一酩酊 淨掃鴈池頭

羣盜無歸路 衰顏會遠方 尚憐詩警策 猶記酒顛狂 魯衛彌尊重 徐陳略喪亡 空餘枚叟在 應念早升堂

改席臺能迥 留門月復光 雲行遺暑濕 山谷進風涼 老去一桮足 誰憐屢舞長 何須把官燭 似惱鬢毛蒼

竹涼浸臥內 野月滿庭隅 重露成涓滴 稀星乍有無 暗飛螢自照 水宿鳥相呼 萬事干戈裏 空悲清夜徂

涼風動萬里 羣盜尚縱橫 家遠傳書日 秋來爲客情 秋窺高鳥過 老逐衆人行 始欲投三峽 何由見兩京

莽莽天涯雨 江邊獨立時 不愁巴道路 恐濕漢旌旗 雪嶺防秋急 繩橋戰勝遲 西戎甥舅禮 未敢背恩私

才名舊楚將 妙略擁兵機 玉壘雖傳檄 松州會解圍 和親知拙計 公主漫無歸 青海今誰得 西戎實飽飛

漢北豺狼滿 巴西道路難 血埋諸將甲 骨斷使臣鞍 牢落新燒棧 蒼茫舊築壇 深懷喻蜀意 慟哭望王官

十室幾人在 千山空自多 路衢唯見哭 城市不聞歌 漂梗無安地 銜枚有荷戈 官軍未通蜀 吾道竟如何

幽薊餘虵豕 乾坤尚虎狼 諸侯春不貢 使者日相望 慎勿吞青海 無勞問越裳 大君先息戰 歸馬華山陽

洛下舟車入 天中貢賦均 日聞紅粟腐 寒待翠華春 莫取金湯固 長令宇宙新 不過行儉德 盜賊本王臣

丹桂風霜急 青梧日夜凋 由來強幹地 未有不臣朝 受鉞親賢往 卑宮制詔遙 終依古封建 豈獨聽簫韶

盜滅人還亂 兵殘將自疑 登壇名絕假 報主爾何遲 領郡輙無色 之官皆有詞 願聞哀痛詔 端拱問瘡痍

亂後今相見 秋深復遠行 風塵爲客日 江海送君情 晉室丹陽尹 公孫白帝城 經過自愛惜 取次莫論兵

城晚通雲霧 亭深到芰荷 吏人橋外少 秋水席邊多 近屬淮王至 高門薊子過 荆州愛山簡 吾醉亦長歌

夜深露氣清 江月滿江城 浮客轉危坐 歸舟應獨行 關山同一照 烏鵲自多驚 欲得淮王術 風吹暈已生

聞道花門將 論功未盡歸 自從收帝里 誰復總戎機 蜂蠆終懷毒 雷霆可震威 莫令鞭血地 再濕漢臣衣

江水長流地 山雲薄暮時 寒花隱亂草 宿鳥擇深枝 舊國見何日 高秋心苦悲 人生不再好 鬢髮白成絲

彝界荒山頂 蕃州積雪邊 築城依白帝 轉粟上青天 蜀將分旗鼓 羌兵助井泉 西戎背和好 殺氣日相纏

辛苦三城戍 長防萬里秋 煙塵浸火井 雨雪閉松州 風動將軍幕 天寒使者裘 漫山賊營壘 迴首得無憂

子弟猶深入 關城未解圍 蠶崖鐵馬瘦 灌口米船稀 辯士安邊策 元戎決勝威 今朝烏鵲喜 欲報凱歌歸

淅淅風生砌 團團日隱牆 遙空秋鴈滅 半嶺暮雲長 病葉多先墜 寒花只暫香 巴城添淚眼 今夜復清光

扶病送君發 自憐猶不歸 秪應盡客淚 復作掩荆扉 江漢故人少 音書從此稀 往還二十載 歲晚寸心違

王子思歸日 長安已亂兵 霑衣問行在 走馬向承明 暮景巴蜀僻 春風江漢清 晉山雖自棄 魏闕尚含情

草滿巴西綠 空城白日長 風吹花片片 春動水茫茫 八駿隨天子 羣臣從武皇 遙聞出巡守 早晚徧遐荒

久客應吾道 相隨獨爾來 孰知江路近 頻爲草堂迴 鵝鴨宜長數 柴荆莫浪開 東林竹影薄 臘月更須栽

送客蒼溪縣 山寒雨不開 直愁騎馬滑 故作泛舟迴 青惜峰巒過 黃知橘柚來 江流大自在 坐穩興悠哉

方舟不用楫 極目總無波 長日容盃酒 深江淨綺羅 亂離還奏樂 飄泊且聽歌 故國流清渭 如今花正多

山豁何時斷 江平不肯流 稍知花改岸 始驗鳥隨舟 結束多紅粉 歡娛恨白頭 非君愛人客 晦日更添愁

有徑金沙軟 無人碧草芳 野畦連蛺蝶 江檻俯鴛鴦 日晚煙花亂 風生錦繡香 不須吹急管 衰老易悲傷

春岸桃花水 雲帆楓樹林 偷生長避地 適遠更霑襟 老病南征日 君恩北望心 百年歌自苦 未見有知音

羈旅知交態 淹留見俗情 衰顏聊自哂 小吏最相輕 去國哀王粲 傷時哭賈生 狐狸何足道 豺虎正縱橫

肅肅花絮晚 菲菲紅素輕 日長唯鳥雀 春遠獨柴荆 數有關中亂 何曾劒外清 故鄉歸不得 地入亞夫營

霧隱平郊樹 風含廣岸波 沈沈春色靜 慘慘暮寒多 戍鼓猶長擊 林鸎遂不歌 忽思高宴會 朱袖拂雲和

旅食驚雙鷰 銜泥入此堂 應同避燥濕 且復過炎涼 養子風塵際 來時道路長 今秋天地在 吾亦離殊方

百舌來何處 重重祗報春 知音兼衆語 整翮豈多身 花密藏難見 枝高聽轉新 過時如發口 君側有讒人

江漢山重阻 風雲地一隅 年年非故物 處處是窮途 喪亂秦公子 悲涼楚大夫 平生心已折 行路日荒蕪

巴蜀愁誰語 吳門興杳然 九江春草外 三峽暮帆前 厭就成都卜 休爲吏部眠 蓬萊如可到 衰白問羣仙

道路時通塞 江山日寂寥 偷生唯一老 伐叛已三朝 雨急青楓暮 雲深黑水遙 夢歸歸未得 不用楚辭招

離亭非舊國 春色是他鄉 老畏歌聲斷 愁隨舞曲長 二天開寵餞 五馬爛生光 川路風煙接 俱宜下鳳皇

寂寞春山路 君王不復行 古牆猶竹色 虛閣自松聲 鳥雀荒村暮 雲霞過客情 尚思歌吹入 千騎把霓旌

浩劫因王造 平臺訪古遊 綵雲蕭史駐 文字魯恭留 宮闕通羣帝 乾坤到十洲 人傳有笙鶴 時過此山頭

春江不可渡 二月已風濤 舟楫欹斜疾 魚龍偃臥高 渚花兼素錦 汀草亂青袍 戲問垂綸客 悠悠見汝曹

南國旱無雨 今朝江出雲 入空纔漠漠 灑迥已紛紛 巢燕高飛盡 林花潤色分 晚來聲不絕 應得夜深聞

竄身來蜀地 同病得韋郎 天下干戈滿 江邊歲月長 別筵花欲暮 春日鬢俱蒼 爲問南溪竹 抽梢合過墻

他鄉復行役 駐馬別孤墳 近淚無乾土 低空有斷雲 對碁陪謝傅 把劒覓徐君 唯見林花落 鸎啼送客聞

汨汨避羣盜 悠悠經十年 不成向南國 復作遊西川 物役水虛照 魂傷山寂然 我生無倚著 盡室畏途邊

長林偃風色 迴復意猶迷 衫裛翠微潤 馬銜青草嘶 棧縣斜避石 橋斷却尋溪 何日干戈盡 飄飄媿老妻

行色遞隱見 人煙時有無 僕夫穿竹語 稚子入雲呼 轉石驚魑魅 抨弓落狖鼯 真供一笑樂 似欲慰窮途

南國晝多霧 北風天正寒 路危行木杪 身遠宿雲端 山鬼吹燈滅 廚人語夜闌 雞鳴問前館 世亂敢求安

馬首見鹽亭 高山擁縣青 雲溪花淡淡 春郭水泠泠 全蜀多名士 嚴家聚德星 長歌意無極 好爲老夫聽

看花雖郭內 倚杖即溪邊 山縣早休市 江橋春聚船 狎鷗輕白浪 歸鴈喜青天 物色兼生意 淒涼憶去年

鵝兒黃似酒 對酒愛新鵝 引頸嗔船逼 無行亂眼多 翅開遭宿雨 力小困滄波 客散層城暮 狐狸奈若何

客裏有所過 歸來知路難 開門野鼠走 散帙壁魚乾 洗杓開新醞 低頭拭小盤 憑誰給麴蘖 細酌老江干

邛州崔錄事 聞在果園坊 久待無消息 終朝有底忙 應愁江樹遠 怯見野亭荒 浩蕩風塵外 誰知酒熟香

此老已云歿 鄰人嗟亦休 竟無宣室召 徒有茂陵求 妻子寄他食 園林非昔遊 空餘繐帷在 淅淅野風秋

燕入非旁舍 鷗歸祗故池 斷橋無復板 臥柳自生枝 遂有山陽作 多慚鮑叔知 素交零落盡 白首淚雙垂

岷嶺南蠻北 徐關東海西 此行何日到 送汝萬行啼 絕域惟高枕 清風獨杖藜 危時暫相見 衰白意都迷

諸姑今海畔 兩弟亦山東 去傍干戈覓 來看道路通 短衣防戰地 匹馬逐秋風 莫作俱流落 長瞻碣石鴻

弱質豈自負 移根方爾瞻 細聲聞玉帳 疎翠近珠簾 未見紫烟集 虛蒙清露霑 何當一百丈 欹蓋擁高簷

綠竹半含籜 新梢纔出牆 色侵書帙晚 陰過酒樽涼 雨洗娟娟淨 風吹細細香 但令無剪伐 會見拂雲長

湍駛風醒酒 船迴霧起隄 高城秋自落 雜樹晚相迷 坐觸鴛鴦起 巢傾翡翠低 莫須驚白鷺 爲伴宿清溪

垂老戎衣窄 歸休寒色深 漁舟上急水 獵火著高林 日有習池醉 愁來梁甫吟 干戈未偃息 出處遂何心

野外堂依竹 籬邊水向城 蟻浮仍臘味 鷗泛已春聲 藥許隣人劚 書從稚子擎 白頭趨幕府 深覺負平生

農務村村急 春流岸岸深 乾坤萬里眼 時序百年心 茅屋還堪賦 桃源自可尋 艱難賤生理 飄泊到如今

迢遞來三蜀 蹉跎有六年 客身逢故舊 發興自林泉 過懶從衣結 頻遊任履穿 藩籬無限景 恣意買江天

種竹交加翠 栽桃爛熳紅 經心石鏡月 到面雪山風 赤管隨王命 銀章付老翁 豈知牙齒落 名玷薦賢中

扶病垂朱紱 歸休步紫苔 郊扉存晚計 幕府媿羣材 燕外晴絲卷 鷗邊水葉開 隣家送魚鼈 問我數能來

羣盜哀王粲 中年召賈生 登樓初有作 前席竟爲榮 宅入先賢傳 才高處士名 異時懷二子 春日復含情

素幔隨流水 歸舟返舊京 老親如宿昔 部曲異平生 風送蛟龍雨 天長驃騎營 一哀三峽暮 遺後見君情

勝絕驚身老 情忘發興奇 座從歌妓密 樂任主人爲 重碧拈春酒 輕紅擘荔枝 樓高欲愁思 橫笛未休吹

聞道乘驄發 沙邊待至今 不知雲雨散 虛費短長吟 山帶烏蠻闊 江連白帝深 船經一柱觀 留眼共登臨

歸朝不相見 蜀使忽傳亡 虛歷金華省 何殊地下郎 致君丹檻折 哭友白雲長 獨步詩名在 秪令故舊傷

出守吾家姪 殊方此日歡 自須遊阮巷 不是怕湖灘 樂助長歌逸 杯饒旅思寬 昔曾如意舞 牽率強爲看

禹廟空山裏 秋風落日斜 荒庭垂橘柚 古屋畫龍蛇 雲氣生虛壁 江聲走白沙 早知乘四載 疏鑿控三巴

忠州三峽內 井邑聚雲根 小市常爭米 孤城早閉門 空看過客淚 莫覓主人恩 淹泊仍愁虎 深居賴獨園

細草微風岸 危檣獨夜舟 星垂平野闊 月湧大江流 名豈文章著 官因老病休 飄飄何所似 天地一沙鷗

兒扶猶杖策 臥病一秋強 白髮少新洗 寒衣寬總長 故人憂見及 此別淚相忘 各逐萍流轉 來書細作行

南雪不到地 青崖霑未消 微微向日薄 脈脈去人遙 冬熱鴛鴦病 峽深豺虎驕 愁邊有江水 焉得北之朝

衆水會涪萬 瞿塘爭一門 朝宗人共挹 盜賊爾誰尊 孤石隱如馬 高蘿垂飲猨 歸心異波浪 何事即飛飜

浩浩終不息 乃知東極臨 衆流歸海意 萬國奉君心 色借瀟湘闊 聲驅灧澦深 未辭添霧雨 接上遇衣襟

遠聞房太守 歸葬陸渾山 一德興王後 孤魂久客間 孔明多故事 安石竟崇班 他日嘉陵涕 仍沾楚水還

丹旐飛飛日 初傳發閬州 風塵終不解 江漢忽同流 劒動新身匣 書歸故國樓 盡哀知有處 爲客恐長休

寒花開已盡 菊蘂獨盈枝 舊摘人頻異 輕香酒蹔隨 地偏初衣裌 山擁更登危 萬國皆戎馬 酣歌淚欲垂

石城除擊柝 鐵鎖欲開關 鼓角悲荒塞 星河落曙山 巴人常小梗 蜀使動無還 垂老孤帆色 飄飄犯百蠻

軍吏回官燭 舟人自楚歌 寒沙蒙薄霧 落月去清波 壯惜身名晚 衰慙應接多 歸朝日簪笏 筋力定如何

軍旅西征僻 風塵戰伐多 猶聞蜀父老 不忘舜謳歌 天險終難立 柴門豈重過 朝朝巫峽水 遠逗錦江波

萬里橋南宅 百花潭北莊 層軒皆面水 老樹飽經霜 雪嶺界天白 錦城曛日黃 惜哉形勝地 回首一茫茫

峽裏雲安縣 江樓翼瓦齊 兩邊山木合 終日子規啼 眇眇春風見 蕭蕭夜色淒 客愁那聽此 故作傍人低

老病巫山裏 稽留楚客中 藥殘他日裹 花發去年叢 夜足霑沙雨 春多逆水風 合分雙賜筆 猶作一飄蓬

南楚青春異 暄寒早早分 無名江上草 隨意嶺頭雲 正月蜂相見 非時鳥共聞 杖藜妨躍馬 不是故離羣

伏枕雲安縣 遷居白帝城 春知催柳別 江與放船清 農事聞人說 山光見鳥情 禹功饒斷石 且就土微平

依沙宿舸船 石瀨月娟娟 風起春燈亂 江鳴夜雨懸 晨鐘雲外濕 勝地石堂煙 柔櫓輕鷗外 含悽覺汝賢

暝色延山徑 高齋次水門 薄雲巖際宿 孤月浪中飜 鸛鶴追飛靜 豺狼得食喧 不眠憂戰伐 無力正乾坤

城暗更籌急 樓高雨雪微 稍通綃幕霽 遠帶玉繩稀 門鵲晨光起 牆烏宿處飛 寒江流甚細 有意待人歸

山木抱雲稠 寒江繞上頭 雪崖纔變石 風幔不依樓 社稷堪流涕 安危在運籌 看君話王室 感動幾銷憂

樓雨霑雲幔 山寒著水城 徑添沙面出 湍減石稜生 菊蘂淒疎放 松林駐遠情 滂沱朱檻濕 萬慮傍簷楹

江柳非時發 江花冷色頻 地偏應有瘴 臘近已含春 失學從愚子 無家住老身 不知西閣意 肯別定留人

西閣從人別 人今亦故亭 江雲飄素練 石壁斷空青 滄海先迎日 銀河倒列星 平生耽勝事 吁駭始初經

問子能來宿 今疑索故要 匣琴虛夜夜 手板自朝朝 金吼霜鐘徹 花催臘炬銷 早鳧江檻底 雙影漫飄颻

恍惚寒山暮 逶迤白霧昏 山虛風落石 樓靜月侵門 擊柝可憐子 無衣何處村 時危關百慮 盜賊爾猶存

水色含羣動 朝光切太虛 年侵頻悵望 興遠一蕭疎 猨挂時相學 鷗行炯自如 瞿唐春欲至 定卜瀼西居

奔峭背赤甲 斷崖當白鹽 客居愧遷次 春酒漸多添 花亞欲移竹 鳥窺新捲簾 衰年不敢恨 勝概欲相兼

亂後居難定 春歸客未還 水生魚復浦 雲暖麝香山 半頂梳頭白 過眉拄杖斑 相看多使者 一一問函關

宋玉歸州宅 雲通白帝城 吾人淹老病 旅食豈才名 峽口風常急 江流氣不平 只應與兒子 飄轉任浮生

歸羨遼東鶴 吟同楚執珪 未成遊碧海 著處覓丹梯 雲障寬江左 春耕破瀼西 桃紅客若至 定似昔人迷

久嗟三峽客 再與暮春期 百舌欲無語 繁花能幾時 谷虛雲氣薄 波亂日華遲 戰伐何由定 哀傷不在茲

此邦千樹橘 不見比封君 養拙干戈際 全生麋鹿羣 畏人江北草 旅食瀼西雲 萬里巴渝曲 三年實飽聞

綵雲陰復白 錦樹曉來青 身世雙蓬鬢 乾坤一草亭 哀歌時自短 醉舞爲誰醒 細雨荷鋤立 江猨吟翠屏

壯年學書劒 他日委泥沙 事主非無祿 浮生即有涯 高齋依藥餌 絕域改春華 喪亂丹心破 王臣未一家

欲陳濟世策 已老尚書郎 未息豺虎鬬 空慙鴛鷺行 時危人事急 風逆羽毛傷 落日悲江漢 中宵淚滿床

仲夏流多水 清晨向小園 碧溪搖艇闊 朱果爛枝繁 始爲江山靜 終防市井喧 畦蔬繞茅屋 自足媚盤餐

樝梨且綴碧 梅杏半傳黃 小子幽園至 輕籠熟柰香 山風猶滿把 野露及新嘗 欲寄江湖客 提攜日月長

秋野日疏蕪 寒江動碧虛 繫舟蠻井絡 卜宅楚村墟 棗熟從人打 葵荒欲自鋤 盤餐老夫食 分減及溪魚

易識浮生理 難教一物違 水深魚極樂 林茂鳥知歸 吾老甘貧病 榮華有是非 秋風吹几杖 不厭此山薇

禮樂攻吾短 山林引興長 掉頭紗帽仄 曝背竹書光 風落收松子 天寒割蜜房 稀疎小紅翠 駐屐近微香

遠岸秋沙白 連山晚照紅 潛鱗輸駭浪 歸翼會高風 砧響家家發 樵聲箇箇同 飛霜任青女 賜被隔南宮

身許麒膦畫 年衰鴛鷺羣 大江秋易盛 空峽夜多聞 徑隱千重石 帆留一片雲 兒童解蠻語 不必作參軍

峽內淹留客 溪邊四五家 古苔生迮地 秋竹隱疎花 塞俗人無井 山田飯有沙 西江使船至 時復問京華

岑寂雙甘樹 婆娑一院香 交柯低几杖 垂實礙衣裳 滿歲如松碧 同時待菊黃 幾迴霑葉露 乘月坐胡牀

病枕依茅棟 荒鉏淨果林 背堂資僻遠 在野興清深 山雉防求敵 江猨應獨吟 洩雲高不去 隱几亦無心

衆壑生寒早 長林卷霧齊 青蟲懸就日 朱果落封泥 薄俗防人面 全身學馬蹄 吟詩坐迴首 隨意葛巾低

籬弱門何向 沙虛岸只摧 日斜魚更食 客散鳥還來 寒水光難定 秋山響易哀 天涯稍曛黑 倚杖更裴回

喬木村墟古 疎籬野蔓懸 清琴將暇日 白首望霜天 登俎黃甘重 支床錦石圓 遠遊雖寂寞 難見此山川

由來巫峽水 本自楚人家 客病留因藥 春深買爲花 秋庭風落果 瀼岸雨頹沙 問俗營寒事 將詩待物華

白鹽危嶠北 赤甲古城東 平地一川穩 高山四面同 煙霜淒野日 秔稻熟天風 人事傷蓬轉 吾將守桂叢

東屯復瀼西 一種住青溪 來往皆茅屋 淹留爲稻畦 市喧宜近利 林僻此無蹊 若訪衰翁語 須令賸客迷

道北馮都使 高齋見一川 子能渠細石 吾亦沼清泉 枕帶還相似 柴荆即有焉 斫畬應費日 解纜不知年

牢落西江外 參差北戶間 久遊巴子國 臥病楚人山 幽獨移佳境 清深隔遠關 寒空見鴛鷺 迴首憶朝班

香稻三秋末 平田百頃間 喜無多屋宇 幸不礙雲山 御裌侵寒氣 嘗新破旅顏 紅鮮終日有 玉粒未吾慳

稻米炊能白 秋葵煮復新 誰云滑易飽 老藉軟俱勻 種幸房州熟 苗同伊闕春 無勞映渠盌 自有色如銀

盜賊浮生困 誅求異俗貧 空村惟見鳥 落日未逢人 步壑風吹面 看松露滴身 遠山迴白首 戰地有黃塵

峽內歸田客 江邊借馬騎 非尋戴安道 似向習家池 峽險風煙僻 天寒橘柚垂 築場看斂積 一學楚人爲

短景難高臥 衰年強此身 山家蒸栗暖 野飯射麋新 世路知交薄 門庭畏客頻 牧童斯在眼 田父實爲鄰

復作歸田去 猶殘穫稻功 築場憐穴蟻 拾穗許村童 落杵光輝白 除芒子粒紅 加餐可扶老 倉庾慰飄蓬

稻穫空雲水 川平對石門 寒風疎落木 旭日散雞豚 野哭初聞戰 樵歌稍出村 無家問消息 作客信乾坤

城峻隨天壁 樓高更女牆 江流思夏后 風至憶襄王 老去聞悲角 人扶報夕陽 公孫初恃險 躍馬意何長

卓立羣峰外 蟠根積水邊 他皆任厚地 爾獨近高天 白牓千家邑 清秋萬估船 詞人取佳句 刻畫竟誰傳

巨積水中央 江寒出水長 沈牛荅雲雨 如馬戒舟航 天意存傾覆 神功接混茫 干戈連解纜 行止憶垂堂

江度寒山閣 城高絕塞樓 翠屏宜晚對 白谷會深遊 急急能鳴鴈 輕輕不下鷗 彝陵春色起 漸擬放扁舟

徐步移班杖 看山仰白頭 翠深開斷壁 紅遠結飛樓 日出清江望 暄和散旅愁 春城見松雪 始擬進歸舟

漠漠虛無裏 連連睥睨侵 樓光去日遠 峽影入江深 臘破思端綺 春歸待一金 去年梅柳意 還欲攪邊心

聞說江陵府 雲沙靜眇然 白魚如切玉 朱橘不論錢 水有遠湖樹 人今何處船 青山各在眼 却望峽中天

峽口大江間 西南控百蠻 城欹連粉堞 岸斷更青山 開闢多天險 防隅一水關 亂離聞鼓角 秋氣動衰顏

時清關失險 世亂戟如林 去矣英雄事 荒哉割據心 蘆花留客晚 楓樹坐猨深 疲薾煩親故 諸侯數賜金

三峽傳何處 雙崖壯此門 入天猶石色 穿水忽雲根 猱攫鬚髯古 蛟龍窟宅尊 羲和冬馭近 愁畏日車翻

洞房環佩冷 玉殿起秋風 秦地應新月 龍池滿舊宮 繫舟今夜遠 清漏往時同 萬里黃山北 園陵白露中

宿昔青門裏 蓬萊仗數移 花嬌迎雜樹 龍喜出平池 落日留王母 微風倚少兒 宮中行樂祕 少有外人知

能畫毛延壽 投壺郭舍人 每蒙天一笑 復似物皆春 政化平如水 皇恩斷若神 時時用抵戲 亦未雜風塵

鬬雞初賜錦 舞馬既登牀 簾下宮人出 樓前御柳長 仙遊終一閟 女樂久無香 寂寞驪山道 清秋草木黃

鸚鵡含愁思 聰明憶別離 翠衿渾短盡 紅觜漫多知 未有開籠日 空殘舊宿枝 世人憐復損 何用羽毛奇

歷歷開元事 分明在眼前 無端盜賊起 忽已歲時遷 巫峽西江外 秦城北斗邊 爲郎從白首 臥病數秋天

洛陽昔陷沒 胡馬犯潼關 天子初愁思 都人慘別顏 清笳去宮闕 翠蓋出關山 故老仍流涕 龍髯幸再攀

驪山絕望幸 花萼罷登臨 地下無朝燭 人間有賜金 鼎湖龍去遠 銀海雁飛深 萬歲蓬萊日 長懸舊羽林

提封漢天下 萬國尚同心 借問懸車守 何如儉德臨 時徵俊乂入 草竊犬羊侵 願戒兵猶火 恩加四海深

巫峽盤渦曉 黔陽貢物秋 丹砂同隕石 翠羽共沈舟 羈使空斜影 龍居閟積流 篙工幸不溺 俄頃逐輕鷗

竹宮時望拜 桂館或求仙 姹女臨波日 神光照夜年 徒聞斬蛟劒 無復爨犀船 使者隨秋色 迢迢獨上天

垂白馮唐老 清秋宋玉悲 江喧長少睡 樓迥獨移時 多難身何補 無家病不辭 甘從千日醉 未許七哀詩

草閣臨無地 柴扉永不關 魚龍迴夜水 星月動秋山 久露清初濕 高雲薄未還 汎舟慚小婦 飄泊損紅顏

江月光於水 高樓思殺人 天邊長作客 老去一霑巾 玉露團清影 銀河沒半輪 誰家挑錦字 滅燭翠眉嚬

江上日多雨 蕭蕭荆楚秋 高風下木葉 永夜攬貂裘 勳業頻看鏡 行藏獨倚樓 時危思報主 衰謝不能休

中夜江山靜 危樓望北辰 長爲萬里客 有媿百年身 故國風雲氣 高堂戰伐塵 胡雛負恩澤 嗟爾太平人

江漢思歸客 乾坤一腐儒 片雲天共遠 永夜月同孤 落日心猶壯 秋風病欲疎 古來存老馬 不必取長途

白露團甘子 清晨散馬蹄 圃開連石樹 船渡入江溪 憑几看魚樂 迴鞭急鳥棲 漸知秋實美 幽徑恐多蹊

吾宗老孫子 質樸古人風 耕鑿安時論 衣冠與世同 在家常早起 憂國願年豐 語及君臣際 經書滿腹中

壯心久零落 白首寄人間 天下兵常鬬 江東客未還 窮猨號雨雪 老馬怯關山 武德開元際 蒼生豈重攀

花葉隨天意 江溪共石根 早霞隨類影 寒水各依痕 易下楊朱淚 難招楚客魂 風濤暮不穩 舍棹宿誰門

瞿塘夜水黑 城內改更籌 翳翳月沈霧 輝輝星近樓 氣衰甘少寐 心弱恨和愁 多壘滿山谷 桃源無處求

孤月當樓滿 寒江動夜扉 委波金不定 照席綺逾依 未缺空山靜 高懸列宿稀 故園松桂發 萬里共清輝

西閣百尋餘 中宵步綺疏 飛星過水白 落月動沙虛 擇木知幽鳥 潛波想巨魚 親朋滿天地 兵甲少來書

養拙蓬爲戶 茫茫何所開 江通神女館 地隔望鄉臺 漸惜容顏老 無由弟妹來 兵戈與人事 回首一悲哀

高秋蘇病氣 白髮自能梳 藥餌憎加減 門庭悶掃除 杖藜還客拜 愛竹遣兒書 十月江平穩 輕舟進所如

江濤萬古峽 肺氣久衰翁 不寐防巴虎 全生狎楚童 衣裳垂素髮 門巷落丹楓 常怪商山老 兼存翊贊功

搖落巫山暮 寒江東北流 煙塵多戰鼓 風浪少行舟 鵝費義之墨 貂餘季子裘 長懷報明主 臥病復高秋

生年鶡冠子 歎世鹿皮翁 眼復幾時暗 耳從前月聾 猨鳴秋淚缺 雀噪晚愁空 黃落驚山樹 呼兒問朔風

竟日雨冥冥 雙崖洗更青 水花寒落岸 山鳥暮過庭 煖老須燕玉 充飢憶楚萍 胡笳在樓上 哀怨不堪聽

白狗斜臨北 黃牛更在東 峽雲常照夜 江月會兼風 曬藥安垂老 應門試小童 亦知行不逮 苦恨耳多聾

江闊浮高棟 雲長出斷山 塵沙連越巂 風雨暗荆蠻 雁矯銜蘆內 猨啼失木間 弊裘蘇季子 歷國未知還

久雨巫山暗 新晴錦繡文 碧知湖外草 紅見海東雲 竟日鶯相和 摩霄鶴數羣 野花乾更落 風處急紛紛

啼烏爭引子 鳴鶴不歸林 下食遭泥去 高飛恨久陰 雨聲衝塞盡 日氣射江深 迴首周南客 驅馳魏闕心

始賀天休雨 還嗟地出雷 驟看浮峽過 密作渡江來 牛馬行無色 蛟龍鬬不開 干戈盛陰氣 未必自陽臺

斷續巫山雨 天河此夜新 若無青嶂月 愁殺白頭人 魍魎移深樹 蝦蟆動半輪 故園當北斗 直指照西秦

併照巫山出 新窺楚水清 羈棲愁裏見 二十四迴明 必驗升沈體 如知進退情 不違銀漢落 亦伴玉繩橫

萬里瞿塘峽 春來六上弦 時時開暗室 故故滿青天 爽合風襟靜 高當淚臉懸 南飛有烏鵲 夜久落江邊

萬木雲深隱 連山雨未開 風扉掩不定 水鳥過仍迴 鮫館如鳴杼 樵舟豈伐枚 清涼破炎毒 衰意欲登臺

返照斜初徹 浮雲薄未歸 江虹明遠飲 峽雨落餘飛 鳧雁終高去 熊羆覺自肥 秋分客尚在 竹露夕微微

小雨夜復密 迴風吹早秋 野涼侵閉戶 江滿帶維舟 通籍恨多病 爲郎忝薄遊 天寒出巫峽 醉別仲宣樓

只應踏初雪 騎馬發荆州 直怕巫山雨 真傷白帝秋 羣公蒼玉珮 天子翠雲裘 同舍晨趨侍 胡爲淹此留

束帶還騎馬 東西却渡船 林中才有地 峽外絕無天 虛白高人靜 喧卑俗累牽 他鄉悅遲暮 不敢廢詩篇

雷霆空霹靂 雲雨竟虛無 炎赫衣流汗 低垂氣不蘇 乞爲寒水玉 願作冷秋菰 何似兒童歲 風涼出舞雩

瘴雲終不滅 瀘水復西來 閉戶人高臥 歸林鳥却迴 峽中都似火 江上只空雷 想見陰宮雪 風門颯踏開

朱李沈不冷 彫胡炊屢新 將衰骨盡痛 被褐味空頻 歘翕炎蒸景 飄颻征戍人 十年可解甲 爲爾一霑巾

牛羊下來久 各已閉柴門 風月自清夜 江山非故園 石泉流暗壁 草露滴秋根 頭白燈明裏 何須花燼繁

滿目飛明鏡 歸心折大刀 轉蓬行地遠 攀桂仰天高 水路疑霜雪 林棲見羽毛 此時瞻白兔 直欲數秋毫

稍下巫山峽 猶銜白帝城 氣沈全浦暗 輪仄半樓明 刁斗皆催曉 蟾蜍且自傾 張弓倚殘魄 不獨漢家營

舊挹金波爽 皆傳玉露秋 關山隨地闊 河漢近人流 谷口樵歸唱 孤城笛起愁 巴童渾不寢 半夜有行舟

秋月仍圓夜 江村獨老身 捲簾還照客 倚杖更隨人 光射潛虬動 明翻宿鳥頻 茅齋依橘柚 清切露華新

雨聲傳兩夜 寒事颯高秋 挈帶看朱紱 開箱覩黑裘 世情只益睡 盜賊敢忘憂 松菊新霑洗 茅齊慰遠遊

雨時山不改 晴罷峽如新 天路看殊俗 秋江思殺人 有猨揮淚盡 無犬附書頻 故國愁眉外 長歌欲損神

圃畦新雨潤 媿子廢鉏來 竹杖交頭拄 柴扉隔徑開 欲棲羣鳥亂 未去小童催 明日重陽酒 相迎自醱醅

日下四山陰 山庭嵐氣侵 牛羊歸徑險 鳥雀聚枝深 正枕當星劒 收書動玉琴 半扉開燭影 欲掩見清砧

龍似瞿唐會 江依白帝深 終年常起峽 每夜必通林 收穫辭霜渚 分明在夕岑 高齋非一處 秀氣豁煩襟

四更山吐月 殘夜水明樓 塵匣元開鏡 風簾自上鉤 兔應疑鶴髮 蟾亦戀貂裘 斟酌姮娥寡 天寒耐九秋

微雨不滑道 斷雲疎復行 紫崖奔處黑 白鳥去邊明 秋日新霑影 寒江舊落聲 柴扉臨野碓 半得搗香秔

江雨舊無時 天晴忽散絲 暮秋霑物冷 今日過雲遲 上馬迥休出 看鷗坐不辭 高軒當灧澦 潤色靜書帷

物色歲將晏 天隅人未歸 朔風鳴淅淅 寒雨下霏霏 多病久加飯 衰容新授衣 時危覺凋喪 故舊短書稀

楚雨石苔滋 京華消息遲 山寒青兕呌 江晚白鷗飢 神女花鈿落 鮫人織杼悲 繁憂不自整 終日灑如絲

絕岸風威動 寒房燭影微 嶺猨霜外宿 江鳥夜深飛 獨坐親雄劒 哀歌嘆短衣 煙塵繞閶闔 白首壯心違

小雨晨光內 初來葉上聞 霧交纔灑地 風逆旋隨雲 暫起柴荆色 輕霑鳥獸羣 麝香山一半 亭午未全分

返照開巫峽 寒空半有無 已低魚復暗 不盡白鹽孤 荻岸如秋水 松門似畫圖 牛羊識童僕 既夕應傳呼

畎畝孤城外 江村亂水中 深山催短景 喬木易高風 鶴下雲汀近 雞棲草屋同 琴書散明燭 長夜始堪終

白帝更聲盡 陽臺曙色分 高峯寒上日 疊嶺宿霾雲 地坼江帆隱 天清木葉聞 荆扉對麋鹿 應共爾爲羣

巫峽中宵動 滄江十月雷 龍虵不成蟄 天地劃爭迴 却碾空山過 深蟠絕壁來 何須妒雲雨 霹靂楚王臺

冥冥甲子雨 已度立春時 輕箑煩相向 纖絺恐自疑 煙添纔有色 風引更如絲 直覺巫山暮 兼催宋玉悲

清旭楚宮南 霜空萬嶺含 野人時獨往 雲木曉相參 俊鶻無聲過 飢烏下食貪 病身終不動 搖落任江潭

浦帆晨初發 郊扉冷未開 村疎黃葉墜 野靜白鷗來 礎潤休全濕 雲晴欲半迴 巫山冬可怪 昨夜有奔雷

杖藜尋晚巷 炙背近牆暄 人見幽居僻 吾知拙養尊 朝廷問府主 耕稼學山村 歸翼飛棲定 寒燈亦閉門

白夜月休弦 燈花半委眠 號山無定鹿 落樹有驚蟬 暫憶江東鱠 兼懷雪下船 蠻歌犯星起 空覺在天邊

城郭悲笳暮 村墟過翼稀 甲兵年數久 賦歛夜深歸 暗樹依巖落 明河繞塞微 斗斜人更望 月細鵲休飛

消渴游江漢 羇棲尚甲兵 幾年逢熟食 萬里逼清明 松柏邛山路 風花白帝城 汝曹催我老 回首淚縱橫

令節成吾老 他時見汝心 浮生看物變 爲恨與年深 長葛書難得 江州涕不禁 團圓思弟妹 行坐白頭吟

九農成德業 百祀發光輝 報効神如在 馨香舊不違 南翁巴曲醉 北雁塞聲微 尚想東方朔 詼諧割肉歸

陳平亦分肉 太史竟論功 今日江南老 他時渭北童 歡娛看絕塞 涕淚落秋風 鴛鷺迴金闕 誰憐病峽中

舊日重陽日 傳杯不放杯 即今蓬鬢改 但媿菊花開 北闕心長戀 西江首獨回 茱萸賜朝士 難得一枝來

舊與蘇司業 兼隨鄭廣文 采花香泛泛 坐客醉紛紛 野樹歌還倚 秋砧醒却聞 歡娛兩冥漠 西北有孤雲

九日明朝是 相要舊俗非 老翁難早出 賢客幸知歸 舊采黃花賸 新梳白髮微 漫看年少樂 忍淚已霑衣

爲客無時了 悲秋向夕終 瘴餘夔子國 霜薄楚王宮 草敵虛嵐翠 花禁冷葉紅 年年小搖落 不與故園同

有瘴非全歇 爲冬亦不難 夜郎溪日暖 白帝峽風寒 蒸裹如千室 焦糟幸一柈 茲辰南國重 舊俗自相歡

殊俗還多事 方冬變所爲 破甘霜落爪 嘗稻雪飜匙 巫峽寒都薄 烏蠻瘴遠隨 終然減灘瀨 暫喜息蛟螭

鄭南伏毒寺 瀟灑到江心 石影銜珠閣 泉聲帶玉琴 風杉曾曙倚 雲嶠憶春臨 萬里滄浪外 龍蛇只自深

悵望東陵道 平生灞上游 春濃停野騎 夜宿敞雲樓 離別人誰在 經過老自休 眼前今古意 江漢一歸舟

渭水流關內 終南在日邊 膽銷豺虎窟 淚入犬羊天 起晚堪從事 行遲更學仙 鏡中衰謝色 萬一故人憐

瘴癘浮三蜀 風雲暗百蠻 卷簾唯白水 隱几亦青山 猨捷長難見 鷗輕故不還 無錢從滯客 有鏡巧催顏

異俗吁可怪 斯人難竝居 家家養烏鬼 頓頓食黃魚 舊識能爲態 新知已暗疎 治生且耕鑿 只有不關渠

西歷青羌板 南留白帝城 於菟侵客恨 粔籹作人情 瓦卜傳神語 畬田費火聲 是非何處定 高枕笑浮生

巫峽千山暗 終南萬里春 病中吾見弟 書到汝爲人 意荅兒童問 來經戰伐新 泊船悲喜後 款款話歸秦

待爾嗔烏鵲 拋書示鶺鴒 枝間喜不去 原上急曾經 江閣嫌津柳 風帆數驛亭 應論十年事 愁絕始星星

汝去迎妻子 高秋念却迴 即今螢已亂 好與雁同來 東望西江水 南游北戶開 卜居期靜處 會有故人杯

楚塞難爲路 藍田莫滯留 衣裳判白露 鞍馬信清秋 滿峽重江水 開帆八月舟 此時同一醉 應在仲宣樓

亂後嗟吾在 羇棲見汝難 草黃騏驥病 沙晚鶺鴒寒 楚設關城險 吳吞水府寬 十年朝夕淚 衣袖不曾乾

聞汝依山寺 杭州定越州 風塵淹別日 江漢失清秋 影蓋啼猨樹 魂飄結蜃樓 明年下春水 東盡白雲求

楚岸收新雨 春臺引細風 情人來石上 鮮膾出江中 鄰舍煩書札 肩輿強老翁 病身虛俊味 何幸飫兒童

極樂三軍士 誰知百戰場 無私齊綺饌 久坐密金章 醉客霑鸚鵡 佳人指鳳皇 幾時來翠節 特地引紅妝

繡段裝檐額 金花帖鼓腰 一夫先舞劒 百戰後歌樵 江樹城孤遠 雲臺使寂寥 漢朝頻選將 應拜霍嫖姚

峽險江驚急 樓高月迥明 一時今夕會 萬里故鄉情 星落黃姑渚 秋辭白帝城 老人因酒病 堅坐看君傾

明月生長好 浮雲薄漸遮 悠悠照邊塞 悄悄憶京華 清動杯中物 高隨海上查 不眠瞻白兔 百過落烏紗

對月那無酒 登樓況有江 聽歌驚白鬢 笑舞拓秋窗 尊蟻添相續 沙鷗竝一雙 盡憐君醉倒 更覺片心降

藜杖侵寒露 蓬門啓曙煙 力稀經樹歇 老困撥書眠 秋覺追隨盡 來因孝友偏 清談見滋味 爾輩可忘年

窮老真無事 江山已定居 地幽忘盥櫛 客至罷琴書 挂壁移筐果 呼兒問煮魚 時聞繫舟楫 及此問吾廬

楚岸通秋屐 胡牀面夕畦 藉糟分汁滓 甕醬落提攜 飯糲添香味 朋來有醉泥 理生那免俗 方法報山妻

叔父朱門貴 郎君玉樹高 山居精典籍 文雅涉風騷 江漢終吾老 雲林得爾曹 哀弦繞白雪 未與俗人操

野屋流寒水 山籬帶薄雲 靜應連虎穴 喧已去人羣 筆架霑窗雨 書籤映隙曛 蕭蕭千里足 箇箇五花文

隱豹深愁雨 潛龍故起雲 泥多仍徑曲 心醉阻賢羣 忍待江山麗 還披鮑謝文 高樓憶疎豁 秋興坐氛氳

碧草逢春意 沅湘萬里秋 池要山簡馬 月淨庾公樓 磨滅餘篇翰 平生一釣舟 高唐寒浪減 髣髴識昭丘

新作湖邊宅 還聞賓客過 自須開竹逕 誰道避雲蘿 官序潘生拙 才名賈傅多 舍舟應轉地 鄰接意如何

暫阻蓬萊閣 終爲江海人 揮金應物理 拖玉豈吾身 羹煮秋蓴滑 杯迎露菊新 賦詩分氣象 佳句莫頻頻

蘭若山高處 煙霞嶂幾重 凍泉依細石 晴雪落長松 問法看詩忘 觀身向酒慵 未能割妻子 卜宅近前峰

志士惜妄動 知深難固辭 如何久磨礪 但取不磷緇 夙夜聽憂主 飛騰急濟時 荆州過薛孟 爲報欲論詩

江城秋日落 山鬼閉門中 行李淹吾舅 誅茅問老翁 赤眉猶世亂 青眼只途窮 傳語桃源客 人今出處同

絕域三冬暮 浮生一病身 感深辭舅氏 別後見何人 飄緲蒼梧帝 推遷孟母鄰 昏昏阻雲水 側望苦傷神

喜弟文章進 添余別興牽 數杯巫峽酒 百丈內江船 未息豺狼鬬 空催犬馬年 歸朝多便道 搏擊望秋天

離筵罷多酒 起地發寒塘 回首中丞座 馳牋異姓王 燕辭楓樹日 雁度麥城霜 空醉山翁酒 遙憐似葛強

客下荆南盡 君今復入舟 買薪猶白帝 鳴櫓少沙頭 衡霍生春早 瀟湘共海浮 荒林庾信宅 爲仗主人留

火旗還錦纜 白馬出江城 嘹唳吟笳發 簫條別浦清 寒空巫峽曙 落日渭陽明 留滯嗟衰疾 何時見息兵

京兆先時傑 琳琅照一門 朝廷偏注意 接近與名藩 祖帳排舟數 寒江觸石喧 看君妙爲政 他日有殊恩

寒日經檐短 窮猨失木悲 峽中爲客恨 江上憶君時 天地身何在 風塵病敢辭 封書兩行淚 霑灑裛新詩

避暑雲安縣 秋風早下來 暫留魚復浦 同過楚王臺 猨鳥千崖窄 江湖萬里開 竹枝歌未好 畫舸莫遲回

行李千金贈 衣冠八尺身 飛騰知有策 意度不無神 班秩兼通貴 公侯出異人 玄成負文彩 世業豈沈淪

寵渥徵黃漸 權宜借寇頻 湖南安背水 峽內憶行春 王室仍多故 蒼生倚大臣 還將徐孺子 處處待高人

曾聞宋玉宅 每欲到荆州 此地生涯晚 遙悲水國秋 孤城一柱觀 落日九江流 使者雖光彩 青楓遠自愁

君行別老親 此去苦家貧 藻鏡留連客 江山顦顇人 秋風楚竹冷 夜雪鞏梅春 朝夕高堂念 應宜綵服新

平居喪亂後 不到洛陽岑 爲歷雲山問 無辭荆棘深 北風黃葉下 南浦白頭吟 十載江湖客 茫茫遲暮心

孤雁不飲啄 飛鳴聲念羣 誰憐一片影 相失萬重雲 望盡似猶見 哀多如更聞 野鵶無意緒 鳴噪自紛紛

江浦寒鷗戲 無他亦自饒 却思飜玉羽 隨意點春苗 雪暗還須浴 風生一任飄 幾羣滄海上 清影日蕭蕭

褭褭啼虛壁 蕭蕭挂冷枝 艱難人不見 隱見爾如知 慣習元從衆 全生或用奇 前林騰每及 父子莫相離

日見巴東峽 黃魚出浪新 脂膏兼飼犬 長大不容身 筒桶相沿久 風雷肯爲神 泥沙卷涎沫 回首怪龍鱗

白小羣分命 天然二寸魚 細微霑水族 風俗當園蔬 入肆銀花亂 傾箱雪片虛 生成猶拾卵 盡取義何如

永與清溪別 蒙將玉饌俱 無才逐仙隱 不敢恨庖廚 亂世輕全物 微聲及禍樞 衣冠兼盜賊 饕餮用斯須

紀德名標五 初鳴度必三 殊方聽有異 失次曉無慙 問俗人情似 充庖爾輩堪 氣交亭育際 巫峽漏司南

聞說荆南馬 尚書玉腕騮 頓驂飄赤汗 踞蹐顧長楸 胡虜三年入 乾坤一戰收 舉鞭如有問 欲伴習池遊

元日到人日 未有不陰時 冰雪鶯難至 春寒花較遲 雲隨白水落 風振紫山悲 蓬鬢稀疎久 無勞比素絲

梅蘂臘前破 梅花年後多 絕知春意好 最奈客愁何 雪樹元同色 江風亦自波 故園不可見 巫岫鬱嵯峨

楚草經寒碧 逢春入眼濃 舊低收葉舉 新掩卷牙重 步履宜輕過 開筵得屢供 看花隨節序 不敢強爲容

臥病巴東久 今年強作歸 故人猶遠謫 茲日倍多違 接宴身兼杖 聽歌淚滿衣 諸公不相棄 擁別惜光輝

北斗三更席 西江萬里船 杖藜登水榭 揮翰宿春天 白髮煩多酒 明星惜此筵 始知雲雨峽 忽盡下牢邊

沙帽隨鷗鳥 扁舟繫此亭 江湖深更白 松竹遠微青 一柱全應近 高唐莫再經 今宵南極外 甘作老人星

曙角凌雲罷 春城帶雨長 水花分塹弱 巢燕得泥忙 令弟雄軍佐 凡才污省郎 萍漂忍流涕 衰颯近中堂

江湖春欲暮 牆宇日猶微 闇闇春籍滿 輕輕花絮飛 翰林名有素 墨客興無違 今夜文星動 吾儕醉不歸

鬢毛垂領白 花蘂亞枝紅 欹倒衰年廢 招尋令節同 薄衣臨積水 吹面受和風 有喜留攀桂 無勞問轉蓬

海內文章伯 湖邊意緒多 玉尊移晚興 桂楫帶酣歌 春日繁魚鳥 江天足芰荷 鄭莊賓客地 衰白遠來過

醉酒揚雄宅 升堂子賤琴 不堪垂老鬢 還對欲分襟 天地西江遠 星辰北斗深 烏臺俯麟閣 長夏白頭吟

渥洼汗血種 天上麒麟兒 才士得神秀 書齋聞爾爲 棣華晴雨好 綵服暮春宜 朋酒日歡會 老夫今始知

驟雨清秋夜 金波耿玉繩 天河元自白 江浦向來澄 映物連珠斷 緣空一鏡升 餘光隱更漏 況乃露華凝

江月辭風纜 江星別霧船 雞鳴還曙色 鷺浴自清川 歷歷竟誰種 悠悠何處圓 客愁殊未已 他夕始相鮮

更深不假燭 月朗自明船 金剎清楓外 朱樓白水邊 城烏啼眇眇 野鷺宿娟娟 皓首江湖客 鉤簾獨未眠

風餐江柳下 雨臥驛樓邊 結纜排魚網 連檣竝米船 今朝雲細薄 昨夜月清圓 飄泊南庭老 祗應學水仙

南國調寒杵 西江浸日車 客愁連蟋蟀 亭古帶蒹葭 不返青絲鞚 虛燒夜燭花 老翁須地主 細細酌流霞

涕泗不能收 哭君余白頭 兒童相識盡 宇宙此生浮 江雨銘旌濕 湖風井徑秋 還瞻魏太子 賓客減應劉

悲愁回白首 倚杖背孤城 江斂洲渚出 天虛風物清 滄溟服衰謝 朱紱負平生 仰羨黃昏鳥 投林羽翮輕

野曠呂蒙營 江深劉備城 寒天催日短 風浪與雲平 灑落君臣契 飛騰戰伐名 維舟倚前浦 長嘯一含情

正解柴桑纜 仍看蜀道行 檣烏相背發 塞雁一行鳴 南紀連銅柱 西江接錦城 憑將百錢卜 飄泊問君平

漢主追韓信 蒼生起謝安 吾徒自漂泊 世事各艱難 逆旅招邀近 他鄉思緒寬 不材甘朽質 高臥豈泥蟠

泛愛容霜髮 留歡卜夜閒 自吟詩送老 相勸酒開顏 戎馬今何地 鄉園獨舊山 江湖墮清月 酩酊任扶還

江國踰千里 山城僅百層 岸風飜夕浪 舟雪灑寒燈 留滯才難盡 艱危氣益增 圖南未可料 變化有鯤鵬

楚岸朔風疾 天寒鶬鴰呼 漲沙霾草樹 舞雪渡江湖 吹帽時時落 維舟日日孤 因聲置驛外 爲覓酒家壚

昔聞洞庭水 今上岳陽樓 吳楚東南坼 乾坤日夜浮 親朋無一字 老病有孤舟 戎馬關山北 憑軒涕泗流

湖闊兼雲霧 樓孤屬晚晴 禮加徐孺子 詩接謝宣城 雪岸叢梅發 春泥百草生 敢違漁父問 從此更南征

洞庭猶在目 青草續爲名 宿槳依農事 郵籤報水程 寒冰爭倚薄 雲月遞微明 湖雁雙雙起 人來故北征

水宿仍餘照 人煙復此亭 驛邊沙舊白 湖外草新青 萬象皆春氣 孤槎自客星 隨波無限月 的的近南溟

肅肅湘妃廟 空牆碧水春 蟲書玉佩蘚 燕舞翠帷塵 晚泊登汀樹 微馨借渚蘋 蒼梧恨不盡 染淚在叢筠

百丈牽江色 孤舟泛日斜 興來猶杖屨 目斷更雲沙 山鬼迷春竹 湘娥倚暮花 湖南清絕地 萬古一長嗟

水生春纜沒 日出野船開 宿鳥行猶去 叢花笑不來 人人傷白首 處處接金杯 莫道新知要 南征且未回

聞道今春雁 南歸自廣州 見花辭漲海 避雪到羅浮 是物關兵氣 何時免客愁 年年霜露隔 不過五湖秋

納納乾坤大 行行郡國遙 雲山兼五嶺 風壤帶三苗 野樹侵江闊 春蒲長雪消 扁舟空老去 無補聖明朝

漠漠舊京遠 遲遲歸路賒 殘年傍水國 落日對春華 樹蜜早蠭亂 江泥輕燕斜 賈生骨已朽 悽惻近長沙

不夜楚帆落 避風湘渚間 水耕先浸草 春火更燒山 早泊雲物晦 逆行波浪慳 飛來雙白鶴 過去杳難攀

輟櫂青楓浦 雙楓舊已摧 自驚衰謝力 不道棟梁材 浪足浮紗帽 皮須截錦苔 江邊地有主 暫借上天迴

客子庖廚薄 江樓枕席清 衰年病祗瘦 長夏想爲情 滑憶彫胡飯 香聞錦帶羹 溜匙兼暖腹 誰欲致杯甖

炎海韶州牧 風流漢署郎 分符先令望 同舍有輝光 白首多年疾 秋天昨夜涼 洞庭無過雁 書疏莫相忘

南紀風濤壯 陰晴屢不分 野流行地日 江入度山雲 層閣憑雷殷 長空水面文 雨來銅柱北 應洗伏波軍

養拙江湖外 朝廷記憶疎 深慙長者轍 重得故人書 白髮絲難理 新詩錦不如 雖無南去雁 看取北來魚

佳士欣相識 慈顏望遠遊 甘從投轄飲 肯作置書郵 高鳥黃雲暮 寒蟬碧樹秋 湖南冬不雪 吾病得淹留

水闊蒼梧野 天高白帝秋 途窮那免哭 身老不禁愁 大府才能會 諸公德業優 北歸衝雨雪 誰憫敝貂裘

一代風流盡 修文地下深 斯人不重見 將老失知音 短日行梅嶺 寒山落桂林 長安若箇畔 猶想映貂金

青瑣陪雙入 銅梁阻一辭 風塵逢我地 江漢哭君時 次第尋書札 呼兒檢贈詩 發揮王子表 不媿史臣詞

朔風吹桂水 朔雪夜紛紛 暗度南樓月 寒深北渚雲 燭斜初近見 舟重竟無聞 不識山陰道 聽雞更憶君

北雪犯長沙 胡雲冷萬家 隨風且間葉 帶雨不成花 金錯囊從罄 銀壺酒易賒 無人竭浮蟻 有待至昏鴉

天地空搔首 頻抽白玉簪 皇輿三極北 身事五湖南 戀闕勞肝肺 論材媿杞柟 亂離難自救 終是老湘潭

連城爲寶重 茂宰得才新 山雉迎舟楫 江花報邑人 論交飜恨晚 臥病却愁春 惠愛南翁悅 餘波及老身

萬里衡陽雁 今年又北歸 雙雙瞻客上 一一背人飛 雲裏相呼疾 沙邊自宿稀 繫書元浪語 愁寂故山薇

欲雪違胡地 先花別楚雲 却過清渭影 高起洞庭羣 塞北春陰暮 江南日色曛 傷弓流落羽 行斷不堪聞

夜醉長沙酒 曉行湘水春 岸花飛送客 檣燕語留人 賈傅才未有 褚公書絕倫 高名前後事 回首一傷神

往別郇瑕地 於今四十年 來簪御府筆 故泊洞庭船 詩憶傷心處 春深把臂前 南瞻按百越 黃帽待君偏

斧鉞下青冥 樓船過洞庭 北風隨爽氣 南斗避文星 日月籠中鳥 乾坤水上萍 王孫丈人行 垂老見飄零

道爲謀書重 名因賦頌雄 禮闈曾擢桂 憲府舊乘驄 流水生涯盡 浮雲世事空 唯餘舊臺柏 蕭瑟九原中

酒渴愛江清 餘甘漱晚汀 輭沙欹坐穩 冷石醉眠醒 野膳隨行帳 華音發從伶 數杯君不見 醉已遣沈冥

惠子白駒瘦 歸溪唯病身 皇天無老眼 空谷滯斯人 崖蜜松花熟 山杯竹葉新 柴門了無事 黃綺未稱臣

蛟室圍青草 龍堆擁白沙 護江盤古木 迎櫂舞神鵶 破浪南風正 收颿畏日斜 雲山千萬疊 底處上仙槎

落葉春風起 高城煙霧開 雜花分戶映 嬌燕入檐回 一見能傾產 虛懷只愛才 鹽官雖絆驥 名是漢庭來

江渚飜鷗戲 官橋帶柳陰 江飛兢渡日 草見蹋春心 已撥形骸累 真爲爛漫深 賦詩歌句穩 不免自長吟

羣盜至今日 先朝忝從臣 歎君能戀主 久客羨歸秦 黃閣長司諫 丹墀有故人 向來論社稷 爲話涕霑巾

楚隔乾坤遠 難招病客魂 詩名惟我共 世事與誰論 北闕更新主 南星落故園 定知相見日 爛漫倒芳尊

犬戎腥四海 回首一茫茫 血戰乾坤赤 氛迷日月黃 將軍專策略 幕府盛材良 近賀中興主 神兵動朔方

轉驚波作怒 即恐岸隨流 賴有杯中物 還同海上鷗 關心小剡縣 傍眼見揚州 爲接情人飲 朝來減半愁

向晚波微綠 連空岸脚青 日兼春有暮 愁與醉無醒 漂泊猶杯酒 躊躇此驛亭 相看萬里外 同是一浮萍

亂離知又甚 消息苦難真 受諫無今日 臨危憶古人 紛紛乘白馬 攘攘著黃巾 隋氏留宮室 焚燒何太頻

西京安穩未 不見一人來 臘日巴江曲 山花已自開 盈盈當雪杏 豔豔待春梅 直苦風塵暗 誰憂容鬢催

復道收京邑 兼聞殺犬戎 衣冠却扈從 車架已還宮 克復成如此 安危在數公 莫令回首地 慟哭起悲風

聞道收宗廟 鳴鑾自陝歸 傾都看黃屋 正殿引朱衣 劒外春天遠 巴西敕使稀 念君輕世亂 匹馬向王畿

紫蕚扶千蘂 黃鬚照萬花 忽疑行暮雨 何事入朝霞 恐是潘安縣 堪留衛玠車 深知好顏色 莫作委泥沙

只道梅花發 那知柳亦新 枝枝總到地 葉葉自開春 紫燕時飜翼 黃鸝不露身 漢南應老盡 霸上遠愁人

文章亦不盡 竇子才縱橫 非爾更苦節 何人符大名 讀書雲閣觀 問絹錦官城 我有浣花竹 題詩須一行

無數涪江筏 鳴橈總發時 別離終不久 宗族忍相遺 白狗黃牛峽 朝雲暮雨祠 所過頻問訊 到日自題詩

江頭且繫船 爲爾獨相憐 雲散灌壇雨 春青彭澤田 頻驚適小國 一擬問高天 別後巴東路 逢人問幾賢

新亭有高會 行子得良時 日動映江幕 風鳴排檻旗 絕葷終不改 勸酒欲無詞 已墮峴山淚 因題零雨詩

聞說江山好 憐君吏隱兼 寵行舟遠泛 怯別酒頻添 推薦非承乏 操持必去嫌 他時如按縣 不得慢陶潛

陳迹隨人事 初秋別此亭 重來棃葉赤 依舊竹林青 風幔何時卷 寒砧昨夜聲 無由出江漢 愁緒月冥冥

聞道王喬舄 名因太史傳 如何碧雞使 把詔紫微天 秦嶺愁回馬 涪江醉泛船 青城漫污雜 吾舅意淒然

高齋常見野 愁坐更臨門 十月山寒重 孤城月水昏 葭萌氐種迥 左擔犬戎存 終日憂奔走 歸期未敢論

五載客蜀郡 一年居梓州 如何關塞阻 轉作瀟湘游 世事已黃髮 殘生隨白鷗 安危大臣在 不必淚長流

收帆下急水 卷幔逐回灘 江市戎戎暗 山雲淰淰寒 村荒無徑入 獨鳥怪人看 已泊城樓底 何曾夜色闌

東川詩友合 此贈怯輕爲 況復傳宗近 空然惜別離 梅花交近野 草色向平池 儻憶江邊臥 歸期願早知

苒苒谷中寺 娟娟林表峰 闌干上處遠 結構坐來重 騎馬行春徑 衣冠起晚鐘 雲門青寂寂 此別惜相從

避地歲時晚 竄身筋骨勞 詩書遂牆壁 奴僕且旌旄 行在僅聞信 此生隨所遭 神堯舊天下 會見出腥臊

客心驚暮序 賓雁下襄州 共賞重陽節 言尋戲馬遊 湖風秋戍柳 江雨暗山樓 且酌東籬菊 聊祛南國愁

朔風吹疎林 積雪在崖巘 鳴琴草堂響 小澗清且淺 沈吟東山意 欲去芳歲晚 悵望黃綺心 白雲若在眼

送君魯郊外 下車上高丘 蕭條千里暮 日落黃雲秋 舉酒有餘恨 論邊無遠謀 河源望不見 旌斾去悠悠

我年四十餘 已歎前路短 羈離洞庭上 安得不引滿 李侯忘情者 與我同疎懶 孤帆泣瀟湘 望遠心欲斷

畫舸欲南歸 江亭且留宴 日暮湖上雲 蕭蕭若流霰 昨夜相知者 明發不可見 惆悵西北風 高帆爲誰扇

扣楫洞庭上 清風千里來 留歡一杯酒 欲別復裴回 相見楚山下 漁舟憶釣臺 羨君還舊里 歸念獨悠哉

春草紛碧色 佳人曠無期 悠哉千里心 欲采商山芝 歎息良會晚 如何桃李時 懷君晴川上 佇立夏雲滋

獨坐思千里 春庭曉景長 鶯喧翡翠幕 柳覆鬱金堂 舞蝶縈愁緒 繁花對靚妝 深情托瑤瑟 弦斷不成章

日暮銅臺靜 西陵鳥雀歸 撫弦心斷絕 聽管淚霏微 靈几臨朝奠 空牀卷夜衣 蒼蒼川上月 應照妾魂飛

雲陛褰珠扆 天墀覆綠楊 隔簾妝隱映 向席舞低昂 鳴佩長廊靜 開冰廣殿涼 歡餘劍履散 同輦入昭陽

梅發柳依依 黃鸝歷亂飛 當歌憐景色 對酒惜芳菲 曲水浮花氣 流風散舞衣 通宵留暮雨 上客莫言歸

春來酒味濃 舉酒對春叢 一酌千憂散 三杯萬事空 放歌乘美景 醉舞向東風 寄語尊前客 生涯任轉蓬

越井人南去 湘川水北流 江邊數杯酒 海內一孤舟 嶺嶠同仙客 京華即舊游 春心將別恨 萬里共悠悠

攜手登臨處 巴陵天一隅 春生雲夢澤 水溢洞庭湖 共歎虞飜枉 同悲阮籍途 長沙舊卑濕 今古不應殊

聞道衡陽外 由來鴈不飛 送君從此去 書信定應稀 雲海南溟遠 煙波北渚微 勉哉孫楚吏 綵服正光輝

月明湘水白 霜落洞庭乾 放逐長沙外 相逢路正難 雲歸帝鄉遠 鴈報朔方寒 此別盈襟淚 雍門不假彈

白羽插雕弓 蜺旌動朔風 平明出金屋 扈輦上林中 逐獸長廊靜 呼鷹御苑空 王孫莫諫獵 賤妾解當熊

霽來海半山 隱映城上起 中峰落照時 殘雪翠微裏 同心久爲別 孤興那對此 良會何遲遲 清揚瞻則邇

候館掃清晝 使車出明光 森森入郭樹 一道引飛霜 仰視驄花白 多慚綬色黃 鷦鷯無羽翼 願假憲烏翔

日落問津處 雲霞殘碧空 牧牛避田燒 退鷁隨潮風 迴首故鄉遠 臨流此路窮 翩翩青冥去 羨彼高飛鴻

白露蠶已絲 空林日淒清 寥寥晝扉掩 獨臥秋窗明 寶字比仙藥 羽人寄柴荆 長吟想風馭 怳若升蓬瀛

睿想入希夷 真遊到具茨 玉鑾登嶂遠 雲輅出花遲 泉壑凝神處 陽和布澤時 六龍多順動 四海正雍熙

萬點瑤臺雪 飛來錦帳前 瓊枝應比淨 鶴髮敢爭先 散影成花月 流光透竹煙 今朝謝家興 幾處郢歌傳

舍下虎溪徑 煙霞入暝開 柴門兼竹靜 山月與僧來 心瑩紅蓮水 言忘綠茗杯 前峰曙更好 斜漢欲西迴

涼夜褰簾好 輕雲過月初 碧空河色淺 紅葉露聲虛 道阻天難問 機忘世易疎 不知雙翠鳳 棲棘復何如

握手雲棲路 澘然恨幾重 誰知綠林盜 長占彩霞峰 心死池塘草 聲悲石徑松 無因芳杜月 琴酒更相逢

不醉百花酒 傷心千里歸 獨收和氏玉 還採舊山薇 出處離心盡 榮枯會面稀 預愁芳草色 一徑入衡闈

夜雨深館靜 苦心黃卷前 雲陰留墨沼 螢影傍華編 夢鳥富清藻 通經仍妙年 何愁丹穴鳳 不飲玉池泉

暮天微雨散 涼吹片帆輕 雲物高秋節 山川孤客情 霜蘋留楚水 寒鴈別吳城 宿浦有歸夢 愁猨莫夜鳴

節物堪爲樂 江湖有主人 舟行深更好 山趣久彌新 尊酒平生意 煙花異國春 城南無夜月 長袖莫留賓

山城日易夕 愁生先掩扉 俸薄不沽酒 家貧忘授衣 露重蕙花落 月冷莎難飛 効拙慚無補 雲林歎再歸

一笑不可得 同心相見稀 摘菱頻貰酒 待月未扃扉 星影低驚鵲 蟲聲傍旅衣 卑棲歲已晚 共羨鴈南飛

好欲棄吾道 今宵又遇君 老夫相勸酒 稚子待題文 月下誰家笛 城頭幾片雲 如何此幽興 明日重離羣

赤縣新秋夜 文人藻思催 鐘聲自仙掖 月色近霜臺 一葉兼螢度 孤雲帶鴈來 明朝紫書下 應問長卿才

佳期難再得 清夜此雲林 帶竹新泉冷 穿花片月深 含毫凝逸思 酌水話幽心 不覺星河轉 山枝驚曙禽

誰知白雲外 別有綠蘿春 苔繞溪邊徑 花深洞裏人 逸妻看種藥 稚子伴垂綸 潁上逃堯者 何如此養真

郢人何苦調 飲水仍布衾 煙火晝不起 蓬蒿春欲深 前庭少喬木 鄰舍聞新禽 雖有徵賢詔 終傷不遇心

沈冥衆所遺 咫尺絕佳期 始覺衡門下 翛然太古時 雞聲共鄰巷 燭影隔茅茨 坐惜牛羊逕 芳蓀白露滋

秋空萬里淨 嘹唳獨南征 風急翻霜冷 雲開見月驚 塞長怯去翼 影滅有餘聲 悵望遙天外 鄉愁滿目生

滅跡人間世 忘歸象外情 竹壇秋月冷 山殿夜鐘清 仙侶披雲集 霞杯達曙斜 同歡不可再 朝暮赤龍迎

客到衡門下 林香蕙草時 好風能自至 明月不須期 秋日翻荷影 晴光脆柳枝 留歡美清夜 寧覺曉鐘遲

悽然雙樹下 垂淚遠公房 燈續生前火 爐添沒後香 陰堦明片雪 寒竹響空廊 寂滅應爲樂 塵心徒自傷

勝景不易遇 入門神頓清 房房占山色 處處分泉聲 詩思竹間得 道心松下生 何時來此地 擺落世間情

碧落忘歸處 佳期不厭逢 晚涼生玉井 新暑避煙松 欲醉流霞酌 還醒度竹鐘 更憐琪樹下 歷歷見遙峰

舊居三顧後 晚節重幽尋 野逕到門盡 山窗連竹陰 昔年鶯山谷 今日鳳歸林 物外凌雲操 誰能繼此心

灞陵誰寵葬 漢主念蕭何 盛業留青史 浮榮逐逝波 隴雲仍作雨 薤露已成歌 悽愴平津閣 秋風弔客過

苦雨滴蘭砌 秋風生葛衣 潢污三逕絕 砧杵四鄰稀 分與玄豹隱 不爲湘燕飛 慚君角巾折 猶肯問衡闈

秀色橫千里 歸雲積幾重 欲依毛女岫 初卷少姨峰 蓋影隨征馬 衣香拂臥龍 秪應函谷上 真氣日溶溶

茅屋多新意 芳林昨試移 野人知石路 戲鳥認花枝 慢水縈蓬戶 閑雲挂竹籬 到家成一醉 歸馬不能騎

龍節知無事 江城不掩扉 詩傳過客遠 書到故人稀 坐嘯看潮起 行春送鴈歸 望舒三五夜 思盡謝玄暉

偶與息心侶 忘歸才子家 玄談兼藻思 綠茗代榴花 岸幘看雲卷 含毫任景斜 松喬若逢此 不復醉流霞

不遂青雲望 愁看黃鳥飛 棃花度寒食 客子未春衣 世事隨時變 交情與我違 空餘主人柳 相見却依依

無雙錦帳郎 絕境有林塘 鶴靜疎羣羽 蓬開失衆芳 晴山看不厭 流水趣何長 日晚催歸騎 鐘聲下夕陽

不知香署客 謝病翠微間 去幄蘭將老 辭車雉亦閑 近窗雲出洞 當戶竹連山 對酒溪霞晚 家人採蕨還

黃卷在窮巷 歸來生道心 五株衰柳下 三徑小園深 倒薤翻成字 寒花不假林 龐眉謝羣彥 獨酌且閑吟

晦日連苦雨 動息更邅迴 生事萍無定 愁心雲不開 翟門悲暝雀 墨竈上寒苔 始信宜城守 乘流畏曝腮

夜來詩酒興 月滿謝公樓 影閉重門靜 寒生獨樹秋 鵲驚隨葉散 螢遠入煙流 今夕遙天末 清光幾處愁

製錦蜀江靜 飛鳧漢闕遙 一茲風靡草 再視露盈條 旅望多愁思 秋天更泬寥 河陽傳麗藻 清韻入歌謠

卑棲却得性 每與白雲歸 徇祿仍懷橘 看山免採薇 暮禽先去馬 新月待開扉 霄漢時回首 知音青瑣闈

芳信來相續 同心遠更親 數重雲外樹 不隔眼中人 夢寐花驄色 相思黃鳥春 更聞公幹病 一夜二毛新

愁人待曉雞 秋雨暗淒淒 度燭螢時滅 傳書鴈漸低 客來知計誤 夢裏泣津迷 無以逃悲思 寒螿處處啼

泉壑帶茅茨 雲霞生薜帷 竹憐新雨後 山愛夕陽時 閑鷺棲常早 秋花落更遲 家童掃蘿逕 昨與故人期

不厭晴林下 微風度葛巾 寧唯北牕月 自謂上皇人 叢篠輕新暑 孤花占晚春 寄言莊叟蝶 與爾得天真

食貧無盡日 有願幾時諧 長嘯秋光晚 誰知志士懷 朝煙不起竈 寒葉欲連堦 飲水仍留我 孤燈點夜齋

鄉心不可問 秋氣又相逢 飄泊方千里 離悲復幾重 迴雲隨去鴈 寒露滴鳴蛩 延頸遙天末 如聞故國鐘

山中人不見 雲去夕陽過 淺瀨寒魚少 叢蘭秋蝶多 老年疎世事 幽性樂天和 酒熟思才子 溪頭望玉珂

養拙慣雲臥 爲郎如鳥棲 不知仙閣峻 惟覺玉繩低 帳喜香煙暖 詩慚賜筆題 未央春漏促 殘夢謝晨雞

性拙偶從宦 心閑多掩扉 雖看北堂草 不忘舊山薇 花月霽來好 雲泉堪夢歸 如何建章漏 催著早朝衣

一夕盈千念 方知別者勞 衰榮難會面 魂夢暫同袍 片月臨堦早 晴河度鴈高 應憐蔣生逕 秋露滿蓬蒿

初服棲窮巷 重陽憶舊遊 門閑謝病日 心醉授衣秋 酒盡寒花笑 庭空暝雀愁 今朝落帽客 幾處管弦留

斜日片帆陰 春風孤客心 山來指樵路 岸去惜花林 海氣蒸雲黑 潮聲隔雨深 鄉愁不可道 浦宿聽猨吟

東林生早涼 高枕遠公房 大士看心後 中宵清漏長 驚蟬出暗柳 微月隱迴廊 何事沈痾久 含毫問藥王

野寺千家外 閑行晚暫過 炎氛臨水盡 夕照傍林多 境對知心妄 人安覺政和 繩牀搖麈尾 佳趣滿滄波

朝花飛暝林 對酒傷春心 流年催素髮 不覺映華簪 垂老遇知己 酬恩看寸陰 如何紫芝客 相憶白雲深

寧知待漏客 清夜此從容 暫別迎車雉 還隨護法龍 香煙輕上月 林嶺靜聞鐘 郢曲傳甘露 塵心洗幾重

淑麗詩傳美 徽章禮飾哀 有恩加象服 無日祀高禖 曉月孤秋殿 寒山出夜臺 通靈深眷想 青鳥獨飛來

欲知愚谷好 久別與春還 鶯暖初歸樹 雲晴却戀山 石田耕種少 野客性情閑 求仲應難見 殘陽且掩關

白髮壯心死 愁看國步移 關山慘無色 親愛忽驚離 影絕龍分劍 聲衰鳥戀枝 茫茫雲海外 相憶不相知

薄質慚加首 愁陰幸庇身 卷舒無定日 行止必依人 已沐脂膏惠 寧辭雨露頻 雖同客衣色 不染洛陽塵

淵明遺愛處 山芥綠芳初 翫此春陰色 猶滋夜雨餘 隔溪煙葉小 覆石雪花舒 采采還相贈 瑤華信不如

遠近化人天 王城指日邊 宰君迎說法 童子伴隨緣 到處花爲雨 行時杖出泉 今霄松月下 門閉想安禪

遠宦碧雲外 此行佳興牽 湖山入閭井 鷗鳥傍神仙 斜日背鄉樹 春潮迎客船 江樓新詠發 應與政聲傳

湖山不可厭 東望有餘情 片玉登科後 孤舟任興行 月中嚴子瀨 花際楚王城 歲暮雲臯鶴 聞天更一鳴

隨緣忽西去 何日返東林 世路寧磋別 空門久息心 人煙一飯少 山雪獨行深 天外猨啼處 誰聞清梵音

徇祿近滄海 乘流看碧霄 誰知仙吏去 宛與世塵遙 遠帆背歸鳥 孤舟抵上潮 懸知訟庭靜 窗竹日蕭蕭

制勝三軍勁 澄清萬里餘 星飛龐統驥 箭發魯連書 海月低雲斾 江霞入錦車 遙知太阿劍 計日斬鯨魚

三歎把離袂 七哀深我情 雲天愁遠別 豺虎擁前程 駐馬戀攜手 隔河聞哭聲 相思昏若夢 淚眼幾時明

東去有餘意 春風生賜衣 鳳凰銜詔下 才子采蘭歸 斗酒百花裏 情人一笑稀 別離須計日 相望在彤闈

抱琴爲傲吏 孤棹復南行 幾度秋江水 皆添白雪聲 佳期來客夢 幽思緩王程 佐牧無勞問 心和政自平

至人無滯跡 謁帝復思玄 魏闕辭花綬 春山有杏田 紫霞開別酒 黃鶴舞離弦 今夜思君夢 遙遙入洞天

得意今如此 清光不可攀 臣心堯日下 鄉思楚雲間 楊柳依歸棹 芙蓉棲舊山 采蘭兼衣錦 何似買臣還

憐君展驥去 能解倚門愁 就養仍榮祿 還鄉即晝遊 橘花低客舍 蓴菜繞歸舟 與報垂綸叟 知吾世網留

春風起東道 握手望京關 柳色從鄉至 鶯聲送客還 嘶驂顧近驛 歸路出他山 舉目情難盡 羈離失志間

憶家望雲路 東去獨依依 水宿隨漁火 山行到竹扉 寒花催酒熟 山犬喜人歸 遙羨書窗下 千峰出翠微

理邑想無事 鳴琴不下堂 井田通楚越 津市半漁商 盧橘垂殘雨 紅蓮拆早霜 送君催白首 臨水獨思鄉

執簡朝方下 乘軺去不賒 感恩輕遠道 入幕比還家 碣石春雲色 邯鄲古樹花 飛書報明主 烽火靜天涯

失志思浪跡 知君晦近名 出關塵漸遠 過郢興彌清 山盡溪初廣 人閑舟自行 探幽無旅思 莫畏楚猨鳴

楚鄉飛鳥沒 獨與碧雲還 破鏡催歸客 殘陽見舊山 詩成流水上 夢盡落花間 儻寄相思字 愁人定解顏

漢家仍用武 才子晚成名 惆悵江陵去 誰知魏闕情 碧雲愁楚水 春酒醉宜城 定想褰帷政 還聞坐嘯聲

東土忽無事 專城復任賢 喜觀班瑞禮 還在偃兵年 膏雨帶滎水 歸人耕圃田 遙知下車日 萬井起新煙

春草晚來色 東門愁送君 盛才仍下位 明代負奇文 且樂神仙道 終隨鴛鷺羣 梅生寄黃綬 不日在青雲

年少工文客 言離却解顏 不嗟荆寶退 能喜綵衣還 新月來前館 高陽出故關 相思東北望 燕趙隔青山

林表吳山色 詩人思不忘 向家流水便 懷橘綵衣香 滿酌留歸騎 前程未夕陽 愴茲江海去 誰惜杜蘅芳

南望瀟湘渚 詞人遠憶家 客心隨楚水 歸棹宿江花 不畏心期阻 惟愁面會賒 雲天有飛翼 方寸佇瑤華

事邊仍戀主 舉酒復悲歌 粉署含香別 轅門載筆過 鶯聲出漢苑 柳色過漳河 相憶情難盡 離居春草多

上國隨緣住 來途若夢行 浮天滄海遠 去世法舟輕 水月通禪觀 魚龍聽梵聲 惟憐一燈影 萬里眼中明

青絲絡驄馬 去府望梁城 節下趨庭處 秋來懷橘情 別筵寒日晚 歸路碧雲生 千里相思夜 愁看新月明

邊事多勞役 儒衣逐鼓鼙 日寒關樹外 峰盡塞雲西 河廣篷難度 天遙鴈漸低 班超封定遠 之子去思齊

幾年深道要 一舉過賢關 名與玄珠出 鄉宜晝錦還 蓮舟同宿浦 柳岸向家山 欲見寧親孝 儒衣稚子斑

去世能成道 遊仙不定家 歸期千歲鶴 行邁五雲車 海上春應盡 壺中日未斜 不知相憶處 琪樹幾枝花

衣冠周柱史 才學我鄉人 受命辭雲陛 傾城送使臣 去程滄海月 歸思上林春 始覺儒風遠 殊方禮樂新

萬里三韓國 行人滿目愁 辭天使星遠 臨水澗霜秋 雲佩迎仙島 虹旌過蜃樓 定知懷魏闕 迴首海西頭

鄉路歸何早 雲間喜擅名 思親盧橘熟 帶雨客帆輕 夜火臨津驛 晨鐘隔浦城 華亭養仙羽 計日再飛鳴

南風起別袂 心到衡湘間 歸客楚山遠 孤舟雲水閑 愛君採蓮處 花島連家山 得意且寧省 人生難此還

秋日思還客 臨流語別難 楚城將坐嘯 郢曲有餘悲 山晚桂花老 江寒蘋葉衰 應須楊得意 更誦長卿辭

欲知儒道貴 縫掖見諸侯 且感千金諾 寧辭萬里遊 鴈峰侵瘴遠 桂水出雲流 坐惜離居晚 相思綠蕙秋

平津東閣在 別是竹林期 萬葉秋聲裏 千家落照時 門隨深巷靜 窗過遠鐘遲 客位苔生處 依然又賦詩

無限寒雲色 蒼茫淺更深 從龍如有瑞 捧日不成陰 積翠全低嶺 虛明半出林 帝鄉遙在目 鐵馬又駸駸

曙色傳芳意 分明錦繡叢 蘭生齊後日 花發夜來風 不向三峰裏 全勝一縣中 遙知大苑內 應待五花驄

曉日餘冰上 春池一鏡明 多從履處薄 偏向飲時清 比雪光仍在 因風片不成 更隨舟楫去 猶可助堅貞

起見西樓月 依依向浦斜 動搖生淺浪 明滅照寒沙 水渚猶疑雪 梅林不辨花 送君無可贈 持此代瑤華

極目煙霞外 孤舟一使星 興中尋白雪 夢裏過滄溟 夜月松江戍 秋風竹塢亭 不知行遠近 芳草日青青

花院日扶疎 江雲自卷舒 主人熊軾任 歸客稚門車 曙月稀星裏 春煙紫禁餘 行看石頭戍 記得是南徐

東水將孤客 南行路幾千 虹翻潮上雨 鳥落瘴中天 謫去寧留恨 思歸豈待年 銜杯且一醉 別淚莫潸然

歸客愛鳴榔 南征憶舊鄉 江山追宋玉 雲雨憶荆王 醉裏宜城近 歌中郢路長 憐君從此去 日夕望三湘

別思亂無緒 妖氛猶未清 含香五夜客 持賦十年兄 霜拂金波樹 星迴玉斗城 自憐江上鶴 垂翅羨飛鳴

歸舟同不繫 纖草剩忘憂 禁掖曾通籍 江城舊列侯 暮帆依夏口 春雨夢荆州 何日朝雲陛 隨君拜冕旒

薄稅歸天府 輕徭賴使臣 歡霑賜帛老 恩及卷綃人 去問殊官俗 來經幾劫春 東南御亭上 莫問有風塵

少年從事好 此去別愁輕 滿座詩人興 隨君郢路行 蒹葭侵驛樹 雲水抱山城 遙愛下車日 江臯春草生

多才白華子 初擅桂枝名 嘉慶送歸客 新秋帶雨行 離人背水去 喜鵲近家迎 別贈難爲此 衰年畏後生

香花閉一林 真士此看心 行道白雲近 然燈翠壁深 梵筵清水月 禪坐冷山陰 更說東溪好 明朝乘興尋

野興引才子 獨行幽徑遲 雲留下山處 鳥靜出溪時 拙宦不忘隱 歸休常在茲 知音倘相訪 炊黍掃茅茨

有別時留恨 銷魂況在今 風濤初振海 鵷鷺各辭林 舊國關河絕 新秋草露深 陸機嬰世網 應負故山心

秋堂復夜闌 舉目盡悲端 霜堞鳥聲苦 更樓月色寒 美人深別意 斗酒少留歡 明發將何贈 平生雙玉盤

還家百戰後 訪故幾人存 兄弟得相見 榮枯何處論 新詩添卷軸 舊業見兒孫 點檢平生事 焉能出蓽門

汲井向新月 分流入衆芳 溼花低桂影 翻葉靜泉光 露下添餘潤 蜂驚引暗香 寄言養生客 來此共提筐

東閣一何靜 鶯聲落日愁 夔龍暫爲別 昏旦思兼秋 蕙草出籬外 花枝寄竹幽 上方傳雅頌 七夕讓風流

谷口逃名客 歸來遂野心 薄田供歲酒 喬木待新禽 溪路春雲重 山廚夜火深 桃源應漸好 仙客許相尋

霞景青山上 誰知此勝遊 龍沙傳往事 菊酒對今秋 步石隨雲起 題詩向水流 忘歸更有處 松下片雲幽

金榜開青瑣 驕奢半隱淪 玉簫惟送酒 羅袖愛留賓 竹館煙催瞑 梅園雪誤春 滿朝辭賦客 盡是入林人

黃鳥鳴園柳 新陽改舊陰 春來此幽興 宛是謝公心 掃逕蘭芽出 添池山影深 虛名隨振鷺 安得久棲林

得地移根遠 交柯遶指柔 露香濃結桂 池影鬬蟠虬 黛葉輕筠綠 金花笑菊秋 何如南海外 雨露隔炎洲

數畝園林好 人知賢相家 結茅書閣儉 帶水槿籬斜 古樹生春蘚 新荷卷落花 聖恩加玉鉉 安得臥青霞

乞還方未遂 日夕望雲林 況復逢青草 何妨問此心 閉門公務散 枉策故情深 遙夜他鄉宿 同君梁甫吟

曉日早鶯啼 江城旅思迷 微官同寄傲 移疾阻招攜 遠水閭閻內 青山稚堞西 王孫莫久臥 春草欲萋萋

莫言山路僻 還被好風催 行客淒涼過 村籬冷落開 晚溪寒水照 晴日數蜂來 重憶江南酒 何因把一杯

昔聞生澗底 今見起毫端 衆草此時沒 何人知歲寒 豈能裨棟宇 且欲出門闌 只在丹青筆 凌雲也不難

信風催過客 早發梅花橋 數鴈起前渚 千艘爭便潮 將隨浮雲去 日惜故山遙 惆悵煙波末 佳期在碧霄

南行風景好 昏旦水臯閑 春色郢中樹 晴霞湖上山 去家旅帆遠 回首暮潮還 蕙草知何贈 故人雲漢間

秋館煙雨合 重城鐘漏深 佳期阻清夜 孤興發離心 燭影出綃幕 蟲聲連素琴 此時蓬閣友 應念昔同衾

粉署花驄入 丹霄紫誥垂 直廬驚漏近 賜被覺霜移 漢主前瑤席 穰侯許鳳池 應憐後行鴈 空羨上林枝

小雨飛林頂 浮涼入晚多 能知留客處 偏與好風過 濯錦飜紅蕊 跳珠亂碧荷 芳尊深幾許 此興可酣歌

上林春更好 賓鴈不知歸 顧影憐青籞 傳聲入紫微 夜陪池鷺宿 朝出苑花飛 寧憶寒鄉侶 鸞凰一見稀

含毫意不淺 微月上簾櫳 門靜吏人息 心閑囹圄空 繁星入疎樹 驚鵲倦秋風 始覺牽卑劇 宵眠亦在公

日入林島異 鶴鳴風草間 孤帆泊枉渚 飛雨來前山 客意念留滯 川途忽阻艱 赤亭仍數里 夜待安流還

鶯鳴蕙草綠 朝興情人期 林沼忘言處 鴛鴻養翮時 春泉滋藥暖 晴日度花遲 此會無辭醉 良辰難再追

漫惜故城東 良田野草生 說向縣大夫 大夫勸我耕 耕者我爲先 耕者相次焉 誰愛故城東 今爲近郭田

江北有大洲 洲上堪力耕 此中宜五穀 不及西陽城 城畔多野桑 城中多古荒 衣食可力求 此外何所望

樊水欲東流 大江又北來 樊山當其南 此中爲大回 回中魚好遊 回中多釣舟 漫欲作漁人 終焉無所求

叢石橫大江 人言是釣臺 水石相衝激 此中爲小回 回中浪不惡 復在武昌郭 來客去客船 皆向此中泊

寒臯那可望 旅客又初還 迢遰高樓上 蕭疎涼野間 暮晴依遠水 秋興屬連山 浮客時相見 霜彫朱翠顏

流落時相見 悲歡共此情 興因尊酒洽 愁爲故人輕 暗滴花莖露 斜暉月過城 那知橫吹笛 江外作邊聲

寂寂訟庭幽 森森戟戶秋 山光隱危堞 湖色上高樓 禹穴探書罷 天台作賦遊 雲浮將越客 歲晚共淹留

舊隱人如在 清風亦似秋 客星沈夜壑 釣石俯春流 鳥向喬枝聚 魚依淺瀨遊 古來芳餌下 誰是不吞鉤

晚霽龍門雨 春生汝穴風 鳥啼官路靜 花發毀垣空 鳴玉慙時輩 垂絲學老翁 舊遊人不見 惆悵洛城東

洛陽天子縣 金谷石崇鄉 草色侵官道 花枝出苑牆 書成休逐客 賦罷遂爲郎 貧賤非吾事 西遊思自強

微涼風葉下 楚俗轉清閑 候館臨秋水 郊扉掩暮山 月明潮漸近 露濕雁初還 浮客了無定 萍流淮海間

遊客淹星紀 裁詩鍊土風 今看乘傳去 那與問津同 南郡迎徐子 臨川謁謝公 思歸一惆悵 於越古亭中

楚客自相送 霑裳春水邊 晚來風信好 併發上江船 花映新林岸 雲開瀑布泉 愜心應在此 佳句向誰傳

故交日零落 心賞寄何人 幸與馮唐遇 心同跡復親 語言未終夕 離別又傷春 結念湓城下 聞猨詩興新

獨受主恩歸 當朝似者稀 玉壺分御酒 金殿賜春衣 拂席流鶯醉 鳴鞭駿馬肥 滿臺簪白筆 捧手戀清輝

世故他年別 心期此夜同 千峰孤燭外 片雨一更中 酒客逢山簡 詩人得謝公 自憐驅匹馬 拂曙向關東

相見談經史 江樓坐夜闌 風聲吹戶響 燈影照人寒 俗薄交游盡 時危出處難 衰年逢二妙 亦得悶懷寬

石勢虎蹲伏 山形龍屈盤 寺開梁殿閣 墳掩晉衣冠 出澗泉聲細 斜陽塔影寒 近城多囗囗 棲息此中安

渭城寒食罷 送客歸遠道 烏帽背斜暉 青驪踏春草 酒醒孤燭夜 衣冷千山早 去事沈尚書 應憐詞賦好

封作天齊王 清祠太山下 魯公秋賽畢 曉日回高駕 從騎盡幽幷 同人皆沈謝 自矜文武足 一醉寒溪夜

人言壽春遠 此去先秋到 孤客小翼舟 諸生高翅帽 淮風生竹簟 楚雨移茶竈 若在八公山 題詩一相報

南陵八月天 暮色遠峰前 楚竹青陽路 吳江赤馬船 籝金諸客貴 佩玉主人賢 終日應相逐 歸期定幾年

小縣春山口 公孫吏隱時 楚歌催晚醉 蠻語入新詩 桂水遙相憶 花源暗有期 郢門千里外 莫怪尺書遲

結客平陵下 當年倚俠遊 傳看轆轤劍 醉脫驦驌裘 翠羽雙鬟妾 珠簾百尺樓 春風坐相待 晚日莫淹留

上客佩雙劍 東城喜再遊 舊從張博望 新事鄭長秋 踏水回金勒 看風試錦裘 知君不久住 漢將掃旄頭

家在趙邯鄲 歸心輙自歡 晚杯狐腋暖 春雪馬毛寒 孟月途中破 輕冰水上殘 到時楊柳色 奈向故園看

千里東歸客 孤心憶舊游 片帆依白水 高枕臥青州 柏寢寒蕪變 梧臺宿雨收 知君心興遠 每上海邊樓

魯客多歸興 居人悵別情 雨餘衫袖冷 風急馬蹄輕 秋草靈光殿 寒雲曲阜城 知君拜親後 少婦下機迎

一騎西南遠 翩翩入劍門 客衣筒布潤 山舍荔枝繁 古廟祠金馬 春江帶白黿 自應成旅逸 愛客有王孫

長簟迎風早 空城澹月華 星河秋一雁 砧杵夜千家 節候看應晚 心期臥亦賒 向來吟秀句 不覺已鳴鴉

駿馬淮南客 歸時引望新 江聲六合暮 楚色萬家春 白苧歌西曲 黃苞寄北人 不知心賞後 早晚見行塵

雙林彼上人 詩興轉相親 竹裏經聲晚 門前山色春 卷簾苔點淨 下筯藥苗新 記取無生理 歸來問此身

南使孤帆遠 東風任意吹 楚雲殊不斷 江鳥暫相隨 月淨鴛鴦水 春生豆蔻枝 賞稱佳麗地 君去莫應知

遠水流春色 回風送落暉 人趨雙節近 馬遞百花歸 山驛嘗官酒 關城度客衣 從來赤管筆 提向幕中稀

到來心自足 不見亦相親 說法思居士 忘機憶丈人 微風吹藥案 晴日照茶巾 幽興殊未盡 東城飛暮塵

採藥三山罷 乘風五日歸 翦荷成舊屋 剉蘗染新衣 玉粒指應久 丹砂驗不微 坐看青節引 要與白雲飛

平津東閣在 別是竹林期 萬葉秋聲裏 千家落照時 門隨深巷靜 窗過遠鐘遲 客舍苔生處 依依又賦詩

過江秋色在 詩興與歸心 客路隨楓岸 人家掃橘林 潮聲當晝起 山翠近南深 幾日華陽洞 寒花引獨尋

桂水隨去遠 賞心知有餘 衣香楚山橘 手鱠湘波魚 芳芷不共把 浮雲悵離居 遙想汩羅上 弔屈秋風初

少年爲長史 東去事諸侯 坐覺千閭靜 閑隨五馬遊 行人楚國道 暮雪鬱林州 他日知相憶 春風海上樓

謝公鄰里在 日夕問佳期 春水人歸後 東田花盡時 下樓閑待月 行樂笑題詩 他日吳中路 千山入夢思

孤舟行遠近 一路過湘東 官屬張廷尉 身隨杜幼公 山河映湘竹 水驛帶青楓 萬里思君處 秋江夜雨中

少年兼柱史 東至舊徐州 遠屬平津閣 前驅博望侯 向營淮水滿 吹角楚天秋 客夢依依處 寒山對白樓

過淮芳草歇 千里又東歸 野水吳山出 家林越鳥飛 荷香隨去棹 梅雨點行衣 無數滄江客 如君達者稀

披衣聞客至 關鎖此時開 鳴罄夕陽盡 捲簾秋色來 名香連竹徑 清梵出花臺 身在心無住 他方到幾回

壽陽南渡口 斂笏見諸侯 五兩楚雲暮 千家淮水秋 開簾對芳草 送客上春洲 請問山中桂 王孫幾度遊

客路青蕪遍 關城白日低 身趨雙節近 名共五雲齊 遠水公田上 春山郡舍西 無因得攜手 東望轉悽悽

淮南芳草色 日夕引歸船 御史王元貺 郎官顧彥先 光風千日暖 寒食百花燃 惆悵佳期近 澄江與暮天

千峰對古寺 何異到西林 幽罄蟬聲下 閑窗竹翠陰 詩人謝客興 法侶遠公心 寂寂爐煙裏 香花欲暮深

東方千馬騎 出望使君時 暮雪行看盡 春城到莫遲 路人趨墨幘 官柳度青絲 他日鈴齋內 知君亦賦詩

獨受主恩歸 當朝似者稀 玉壺分御酒 金殿賜春衣 拂席流鶯醉 鳴鞭駿馬肥 滿臺簪白筆 捧手戀清暉

挂席逐歸流 依依望虎丘 殘春過楚縣 夜雨宿吳洲 野寺吟詩入 溪橋折筍游 到官無一事 清靜有諸侯

平陵車馬客 海上見旌旗 舊驛千山下 殘花一路時 春衣過水冷 暮雨出關遲 莫道青州客 迢迢在夢思

薛公門下人 公子又相親 玉佩迎初夜 金壺醉老春 葛衣香有露 羅幕靜無塵 更羨風流外 文章是一秦

端笏事龍樓 思閑輙告休 新調赭白馬 暫試黑貂裘 珠履迎佳客 金錢與莫愁 座中豪貴滿 誰道不風流

東門送遠客 車馬正紛紛 舊識張京兆 新隨劉領軍 行驄看暮雨 歸雁踏青雲 一去藂臺北 佳聲幾日聞

世故他年別 心期此夜同 千峰孤燭外 片雨一更中 酒客逢山簡 詩人得謝公 自憐驅匹馬 拂曙向關東

北客悲秋色 田園憶去來 披衣朝易水 匹馬夕燕臺 風翦荷花碎 霜迎栗罅開 賞心知不淺 累月故人杯

西掖歸來後 東林靜者期 遠峰春雪裏 寒竹暮天時 笑說金人偈 閑聽寶月詩 更憐茶興在 好出下方遲

玉管簫聲合 金盃酒色殷 聽歌吳季札 縱飲漢中山 稱壽爭離席 留歡輙上關 莫言辭客醉 猶得曳裾還

春城乞食還 高論此中閑 僧臘堦前樹 禪心江上山 疎簾看雪卷 深戶映花關 晚送門人出 鐘聲杳靄間

青春帶文綬 去事魏征西 上路金羇出 中人玉筯齊 當歌酒萬斛 看獵馬千蹄 自有從軍樂 何須怨解攜

千人插羽迎 知是范宣城 暮雪楚山冷 春江漢水清 紅鮮供客飯 翠竹引舟行 一別何時見 相思芳草生

白羽逐青絲 翩翩南下時 巴人迎道路 蠻帥引旌旗 暮雨山開少 秋江葉落遲 功成益地日 應見竹郎祠

金羈映驌驦 後騎佩干將 把酒春城晚 鳴鞭曉路長 帶冰新溜澀 間雪早梅香 明日懷賢處 依依御史牀

積雪臨階夜 重裘對酒時 中丞違沈約 才子送丘遲 一路三江上 孤舟萬里期 辰州佳興在 他日寄新詩

春草東江外 翩翩北路歸 官齊魏公子 身逐謝玄暉 山色隨行騎 鶯聲傍客衣 主人池上酌 攜手暮花飛

東門留客處 沽酒用錢刀 秋水牀下急 斜暉林外高 金羇絡騕褭 玉匣閉豪曹 去日隨戎幕 東風見伯勞

謝監憶山程 辭家萬里行 寒衣傍楚色 孤枕宿潮聲 小寇不足問 新詩應漸清 府公相待日 引斾出江城

新領州從事 曾爲朝大夫 江城竹使待 山路橘官扶 片雨三江道 殘秋五葉湖 能令詩思好 楚色與寒蕪

二十青宮吏 成名似者稀 承顏陸郎去 攜手謝娘歸 夜月回孤燭 秋風試夾衣 扁舟楚水上 來往速如飛

東城躍紫騮 西路大刀頭 上客劉公幹 元戎郭細侯 一軍偏許國 百戰又防秋 請問蕭關道 胡塵早晚收

江城驛路長 煙樹過雲陽 舟領青絲纜 人歌白玉郎 葛衣行柳翠 花簟宿荷香 別有心期處 湖光滿訟堂

縣舍江雲裏 心閑境又偏 家貧陶令酒 月俸沈郎錢 黃蘗香山路 青楓暮雨天 時聞引車騎 竹外到銅泉

拜慶承天寵 朝來辭漢宮 玉杯分湛露 金勒借追風 古驛秋山下 平蕪暮雨中 翩翩魏公子 人看渡關東

白面誰家郎 青驪照地光 桃花開綬色 蘇合借衣香 暮雪連峰近 春江海市長 風流似張緒 別後見垂楊

共列中台貴 能齊物外心 回車青閣晚 解帶碧茸深 寒水分畦入 晴花度竹尋 題詩更相憶 一字重千金

銀角桃枝杖 東門贈別初 幽州尋馬客 灞岸送驢車 野飯秋山靜 行衣落照餘 燕南羣從少 此去意何如

數刻是歸程 花間落照明 春衣香不散 駿馬汗猶輕 南渡春流淺 西風片雨晴 朝還會相就 飯爾五侯鯖

常知罷官意 果與世人疎 復此涼風起 仍聞濠上居 故山期採菊 秋水憶觀魚 一去蓬蒿逕 羨君閑有餘

懷錄兼就養 更懷趨府心 晴山東里近 春水北門深 新綬映芳草 舊家依遠林 還乘鄭小駟 躞蹀縣城陰

城中金絡騎 出餞沈東陽 九月寒露白 六關秋草黃 齊謳聽處妙 魯酒把來香 醉後著鞭去 梅山道路長

後輩傳佳句 高流愛美名 青春事賀監 黃卷問張生 暮雪重裘醉 寒山匹馬行 此回將詣闕 幾日諫書成

萬里向南湘 孤舟入桂陽 諸侯迎上客 小吏拜官郎 春服橦花細 初筵木槿芳 看承雨露速 不待荔枝香

東嶽昔有事 兩臣朝望歸 驛亭開歲酒 齋舍著新衣 上客鍾大理 主人陶武威 仍隨御史馬 山路滿光輝

舟師分水國 漢將領秦官 麾下同心吏 軍中囗囗端 吳門秋露溼 楚驛暮天寒 豪貴東山去 風流勝謝安

東人相見罷 秋草獨歸時 幾日孫弘閣 當年謝朓詩 寒山葉落早 多雨路行遲 好憶金門步 功名自有期

百花結成子 春物捨我去 流年惜不得 獨坐空閨暮 心自有所待 甘爲物華悞 未必千黃金 買得一人顧

何地離念劇 江臯風雪時 艱難傷遠道 老大怯前期 疇昔行藏計 祗將力命推 能令書信數 猶足緩相思

障深聞道晚 根鈍出塵難 濁劫相從慣 迷途自謂安 得知身垢妄 始喜額珠完 欲識真如理 君嘗法味看

昨日看搖落 驚秋方怨咨 幾經開口笑 復及看花時 世事空名束 生涯素髮知 山山春草滿 何處不相思

天書到法堂 朽質被榮光 自笑無功德 殊恩謬激揚 還登建禮署 猶忝會稽章 佳句慙相及 稱仁豈易當

殷疑曙霞染 巧類匣刀裁 不怕南風熱 能迎小暑開 遊蜂憐色好 思婦感年催 覽贈添離恨 愁腸日幾廻

春物行將老 懷君意詎堪 朱顏因酒強 白髮對花慙 日日思瓊樹 書書話玉潭 知同百口累 曷日辦抽簪

從來招隱地 未有剖符人 山水能成癖 巢夷擬獨親 猪肝無足累 馬首敢辭勤 掃灑潭中月 他時望德鄰

膠漆常投分 荆蠻各倦遊 帝鄉今獨往 溝水便分流 甘作遠行客 深慙不繫舟 思君帶將緩 豈直日三秋

至公無暇日 高閣閉秋天 肘印拘王事 籬花思長年 績成心不有 慮澹物猶牽 竊效泉魚躍 因聞郢曲妍

上略當分閫 高情善閉關 忘機羣動息 無戰五兵閑 鈴閣風傳漏 書窗月滿山 方知秋興作 非惜二毛斑

謂子文章達 當年羽翼高 一經俄白首 三命尚青袍 未遇須藏器 安卑莫告勞 盤根儻相值 試用發硎刀

臨難敢橫行 遭時取盛名 五兵常典校 四十又專城 浪逐樓船破 風從虎竹生 島夷今可料 繫頸有長纓

夙昔皆黃綬 差池復瑣闈 上田無晚熟 逸翮果先飛 前路舟休繫 故山雲不歸 王程儻未復 莫遣鯉書稀

冢司方眘選 劇縣得英髦 固是攀雲漸 何嗟趨府勞 楚山迎驛路 漢水漲秋濤 騫翥方茲始 看君六翮高

充賦名今遂 安親事不違 甲科文比玉 歸路錦爲衣 海運同鵾化 風帆若鳥飛 知君到三逕 松菊有光輝

舊聞陽翟縣 西接鳳高山 作吏同山隱 知君處劇閑 少年當効用 遠道豈辭艱 遲子揚名後 方期綵服還

多君有奇略 投筆佐元戎 已佩郎官印 兼乘御史驄 使星隨驛騎 歸路有秋風 莫道無書札 他年懷袖空

使君朱兩轓 春日整東轅 芳草成臯路 青山涼水源 勉修循吏跡 以謝主人恩 當使仁風動 遙聽輿頌諠

妙年能致身 陳力復安親 不憚關山遠 寧辭簿領勤 過江雲滿路 到縣海爲鄰 每歎違心賞 吳門正早春

論齒弟兄列 爲邦前後差 十年方一見 此別復何嗟 極目故關道 傷心南浦花 少時相憶處 招手望行車

單醪敢獻酢 曲沼荷經過 泛覽親魚鳥 夤緣涉芰荷 劇談增惠愛 美景借清和 明日汀洲草 依依奈別何

政成機不擾 心愜宴忘疲 去燭延高月 傾罍就小池 舞盤廻雪動 弦奏躍魚隨 自是山公興 誰令下士知

是菊花開日 當君乘興秋 風前孟嘉帽 月下庾公樓 酒解留征客 歌能破別愁 醉歸無以贈 祗奉萬年酬

檀欒千畝綠 知是辟疆園 遠岫當庭戶 諸花覆水源 主人邀盡醉 林鳥助狂言 莫問愁多少 今皆付酒樽

三徑何寂寂 主人山上山 亭空簷月在 水落釣磯閑 藥院雞犬靜 酒壚苔蘚班 知君少機事 當待暮雲還

數年音信斷 不意在長安 馬上相逢久 人中欲認難 一官今嬾道 雙鬢竟羞看 莫問生涯事 只應持釣竿

高閣晴江上 重陽古戍閑 聊因送歸客 更此望鄉山 惜別心能醉 經秋鬢自斑 臨流興不盡 惆悵水雲間

秋入長沙縣 蕭條旅宦心 煙波連桂水 官舍映楓林 雲日楚天暮 沙汀白露深 遙知訟堂裏 佳政在鳴琴

悠然富春客 憶與暮潮歸 擢第人多羨 如君獨步稀 亂流江渡淺 遠色海山微 若訪新安路 嚴陵有釣磯

昨日三峰尉 今朝萬里人 平生任孤直 豈是不防身 海霧多爲瘴 山雷乍作隣 遙憐北戶月 與子獨相親

南去秋江遠 孤舟興自多 能將流水引 更入洞庭波 夏口帆初上 潯陽鴈正過 知音在霄漢 佐郡豈蹉跎

錦車登隴日 邊草正萋萋 舊好尋君長 新愁聽鼓鼙 河源飛鳥外 雪嶺大荒西 漢壘今猶在 遙知路不迷

雙旌漢飛將 萬里授橫戈 春色臨邊盡 黃雲出塞多 鼓鼙悲絕漠 烽戍隔長河 莫斷陰山路 天驕已請和

雨餘深巷靜 獨酌送殘春 車馬雖嫌僻 鶯花不棄貧 蟲絲黏戶網 鼠跡印牀塵 借問山陽會 如今有幾人

東南富春渚 曾是謝公遊 今日奚生去 新安江正秋 水清迎過客 霜葉落行舟 遙想赤亭下 聞猨應夜愁

皎然青瑣客 何事動行軒 苦節酬知己 清吟去掖垣 秋城臨海樹 寒月上營門 鄒魯詩書國 應無鼙鼓喧

遊吳還適越 來往任風波 復送王孫去 其如春草何 岸明殘雪在 潮滿夕陽多 季子留遺廟 停舟試一過

暮蟬不可聽 落葉豈堪聞 共是悲秋客 那知此路分 荒城背流水 遠鴈入寒雲 陶令門前菊 餘花可贈君

已知成傲吏 復見解朝衣 應向丹陽郭 秋山獨掩扉 草堂連古寺 江日動晴暉 一別滄州遠 蘭橈幾歲歸

縈迴楓葉岸 留滯木蘭橈 吳岫新經雨 江天正落潮 故人勞見愛 行客自無憀 若問前程事 孤雲入剡遙

常知罷官意 果與世人疎 復此涼風起 仍聞濠上居 故山期採菊 秋水憶觀魚 一去蓬蒿徑 羨君閑有餘

暫屈文爲吏 聊將祿代耕 金陵且不遠 山水復多名 楚塞因高出 寒潮入夜生 離心逐春草 直到建康城

誰能繡衣客 肯駐木蘭舟 連雁沙邊至 孤城江上秋 歸帆背南浦 楚塞入西樓 何處看離思 滄波日夜流

歛屨入寒竹 安禪過漏聲 高松殘子落 深井凍痕生 罷磬風枝動 懸燈雪屋明 何當招我宿 乘月上方行

適楚豈吾願 思歸秋向深 故人江樓月 永夜千里心 葉落覺鄉夢 鳥啼驚越吟 寥寥更何有 斷續空城砧

寒臯那可望 旅望又初還 迢遰高樓上 蕭條曠野閑 暮晴依遠水 秋興屬連山 浮客時相見 霜凋動翠顏

草露經前代 津梁及後人 此方今示滅 何國更分身 月色空知夜 松陰不記春 猶憐下生日 應在一微塵

嬾尋芳草徑 來接侍臣筵 山色知殘雨 牆陰覺暮天 鶯啼漢宮柳 花隔杜陵煙 地與東城接 春光醉目前

直道多不偶 美才應息機 灞陵春欲暮 雲海獨言歸 爲客成白首 入門嗟布衣 蓴羹若可憶 慙出掩柴扉

遠近作人天 王城指日邊 宰君迎說法 童子伴隨緣 到處花爲雨 行時杖出泉 今宵松月下 開閣想安禪

高僧本姓竺 開士舊名林 一入春山裏 千峰不可尋 新年芳草徧 度日白雲深 欲問微官去 懸知訝此心

逸人歸路遠 弟子出山迎 服藥顏猶駐 耽書癖已成 柴扉多歲月 藜杖見公卿 更作儒林傳 應須載姓名

秋興因危堞 歸心過遠山 風霜征鴈早 江海旅人還 驛樹寒仍密 漁舟晚更閑 仲宣何所賦 秪欲滯柴關

多時仙掖裏 色並翠琅玕 幽意含煙月 清陰庇蕙蘭 枝繁宜露重 葉老愛天寒 竟日雙鸞止 孤吟爲一看

楚客秋多興 江林月漸生 細枝涼葉動 極浦早鴻聲 勝賞睽前夕 新詩報遠情 曲高慙和者 惆悵閉寒城

草深那可訪 地久阻相傳 散漫三秋雨 疎蕪萬里煙 都迷採蘭處 強記館娃年 客有遊吳者 臨風思眇然

世路還相見 偏堪淚滿衣 那能郢門別 獨向鄴城歸 平楚看蓬轉 連山望鳥飛 蒼蒼歲陰暮 況復惜馳暉

衰病已經年 西峰望楚天 風光欺鬢髮 秋色換山川 寂寞浮雲外 支離漢水邊 平生故人遠 君去話潸然

未習風波事 初爲東越遊 露霑湖草晚 月照海山秋 梅市門何處 蘭亭水向流 西興待潮信 落日滿孤舟

從軍非隴頭 師在古徐州 氣勁三河卒 功全萬戶侯 元戎閫外略 才子握中籌 莫聽關山曲 還生塞上愁

墟落歲陰暮 桑榆煙景昏 蟬聲靜空館 雨色隔秋原 歸客不可望 悠然林外村 終當報芸閣 攜手醉柴門

昨日始聞鶯 今朝蟬又鳴 朱顏向華髮 定是幾年程 故國白雲遠 閑居青草生 因垂數行淚 書寄十年兄

一歲一歸寧 涼天數騎行 河來當塞曲 山遠與沙平 縱獵旗風卷 聽笳帳月生 新鴻引寒色 迴日滿京城

縈迴楓葉岸 留滯木蘭橈 吳岫新經雨 江天正落潮 故人勞見愛 行客自無聊 君問前程事 孤雲入剡遙

堯心知稼穡 精意遶山川 風雨神祇應 笙鏞詔命傳 沐蘭秪掃地 酌桂佇靈仙 拂霧陳金策 焚香拜玉筵

雲開小有洞 日出大羅天 三鳥隨王母 雙童翊子先 何時種核桃 幾度看桑田 倏忽煙霞散 空巖騎吏旋

巫峽見巴東 迢迢出半空 雲藏神女館 雨到楚王宮 朝暮泉聲落 寒暄樹色同 清猿不可聽 偏在九秋中

長安九城路 戚里五侯家 結束趨平樂 聯翩抵狹斜 高樓臨遠水 複道出繁花 唯見相如宅 蓬門度歲華

時人多不見 出入五湖間 寄酒全吾道 移家愛遠山 更看秋草暮 欲共白雲還 雖在風塵裹 陶潛身自閑

西陵遇風處 自古是通津 終日空江上 雲山若待人 汀洲寒事早 魚鳥興情新 迴望山陰路 心中有所親

高僧本姓竺 開士舊名林 一入春山裏 千峰不可尋 新年芳草徧 終日白雲深 欲徇微官去 懸知訝此心

中司龍節貴 上客虎符新 地控吳襟帶 才高漢縉紳 泛舟應度臘 入境便行春 處處歌來暮 長江建業人

不見關山去 何時到郯中 已聞成竹木 更道長兒童 籬落雲常聚 村墟水自通 朝朝憶玄度 非是對清風

辛勤萬里道 簫索九秋殘 月照閩中夜 天凝海上寒 王程無地遠 主意在人安 遙寄登樓作 空知行路難

何處多明月 津亭暑夜深 煙霞不可望 雲樹更沈沈 好是吳中隱 仍爲洛下吟 微官朝復夕 牽強亦何心

支公身欲老 長在沃州多 慧力堪傳敎 禪功久伏魔 山雲隨坐夏 江草伴頭陀 借問迴心後 賢愚去幾何

秋興因危堞 歸心過遠山 風霜征雁早 江海旅人閑 驛樹寒仍密 漁舟晚自還 仲宣何所賦 秪歎在荆蠻

玉佩石榴裙 當年嫁使君 專房猶見寵 傾國衆皆聞 歌舞常無對 幽明忽此分 陽臺千萬里 何處作朝雲

人群不相見 乃在白雲間 問我將何適 羨君今獨閑 朝朝汲淮水 暮暮上龜山 幸已安貧定 當從鬢髮斑

從軍非隴頭 師在古徐州 氣勁三河卒 功多萬里侯 元戎閫外令 才子幄中籌 莫聽關山曲 還生出塞愁

由來山水客 復道向新安 半是乘潮便 全非行路難 晨裝林月在 野飯浦沙寒 嚴子千年後 何人釣舊灘

淮海風濤起 江關憂思長 同悲鵲遶樹 獨作雁隨陽 山晚雲初雪 汀寒月照霜 由來濯纓處 漁父愛滄浪

功成方自得 何事學干求 果以浮名誤 深貽達士羞 九江連漲海 萬里任虛舟 歲晚同懷客 相思波上鷗

東臯若近遠 苦雨隔還期 閨歲風霜晚 山田收穫遲 茅簷燕去後 樵路菊黃時 平子遊都久 知君坐見嗤

重陽秋已晚 千里信仍稀 何處登高望 知君正憶歸 還當採時菊 定未授寒衣 欲識離居恨 郊園正掩扉

對酒閑齋晚 開軒臘雪時 花飄疑節候 色淨潤簾帷 委樹寒枝弱 縈空去雁遲 自然堪訪戴 無復四愁詩

寂然空佇立 往往報疎鐘 高館誰留客 東南二室峰 川原通霽色 田野變春容 惆悵層城暮 猶言歸路逢

人閑當歲暮 田野尚逢迎 萊子多嘉慶 陶公得此生 寒蕪連古渡 雲樹近嚴城 雞黍無辭薄 貧交但貴情

醫王猶有疾 妙理競難窮 餌藥應隨病 觀身轉悟空 地閑花欲雨 窗冷竹生風 幾日東林去 門人待遠公

冰結楊柳津 從吳去入秦 徒云還上國 誰爲作中人 驛樹同霜霰 漁舟伴苦辛 相如求一謁 詞賦遠隨身

平明登古戍 徙倚待寒潮 江海方回合 雲林自寂寥 詎能知遠近 徒見蕩煙霄 即此滄洲路 嗟君久折腰

露冕臨平楚 寒城帶早霜 時同借河內 人是臥淮陽 積水澄天塹 連山入帝鄉 因高欲見下 非是愛秋光

江上春常早 閩中客去稀 登山怨迢遞 臨水惜芳菲 煙樹何時盡 風帆幾日歸 還看復命處 盛府有光輝

入貢列諸生 詩書業早成 家承孔聖後 身有魯儒名 楚水通滎浦 春山擁漢京 愛君方弱冠 爲賦少年行

一帆何處去 正在望中微 浦迥搖空色 汀迴見落暉 每爭高鳥度 能送遠人歸 偏似南浮客 悠揚無所依

採茶非採菉 遠遠上層崖 布葉春風暖 盈筐白日斜 舊知山寺路 時宿野人家 借問王孫草 何時泛椀花

雲林不可望 溪水更悠悠 共載人皆客 離家春是秋 遠山方對枕 細雨莫迴舟 來往南徐路 多爲芳草留

由來詠團扇 今已值秋風 事逐時皆徃 恩無日再中 早鴻聞上苑 寒露下深宮 顏色年年謝 相如賦豈工

旗鼓軍威重 關山客路賒 待封甘度隴 回首不思家 城下春山路 營中瀚海沙 河源雖萬里 音信寄來查

昔聞玄度宅 門向會稽峯 君住東湖下 清風繼舊踪 秋深臨水月 夜半隔山鐘 世故多離別 良宵詎可逢

出家童子歲 愛此雪山人 長路經千里 孤雲伴一身 水中應見月 草上豈傷春 永日空林下 心將何物親

天仗星辰轉 霜冬景氣和 樹含溫液潤 山入繚垣多 丞相金錢賜 平陽玉輦過 魯儒求一謁 無路獨如何

雖是尋山客 還同慢世人 讀書惟務靜 無褐不憂貧 野色春冬樹 雞聲遠近鄰 郄公即吾友 合與爾相親

江城聞鼓角 旅宿復何如 寒月此宵半 春風舊歲餘 徒云資薄祿 未必勝閑居 見欲扁舟去 誰能畏簡書

莫歎辭家遠 方看佐郡榮 長林通楚塞 高嶺見秦城 雪向嶢關下 人從郢路迎 翩翩駿馬去 自是少年行

出送東方騎 行安南楚人 城池春足雨 風俗夜迎神 郢路逢歸客 湘川問去津 爭看使君度 皂蓋雪中新

禮盛追崇日 人知友悌恩 舊居從代邸 新隴入文園 鴻寶仙書祕 龍旂帝服尊 蒼蒼松裏月 萬古此高原

徂謝年方久 哀榮事獨稀 雖殊百兩迓 同是九泉歸 詔使歸金策 神人送玉衣 空山竟不從 寧肯學湘妃

何事休官早 歸來作鄭人 雲山隨伴侶 伏臘見鄉親 南畝無三徑 東林寄一身 誰當便靜者 莫使甑生塵

直到羣峯下 應無累日程 高車入郡舍 流水出關城 草色田家迥 槐陰府吏迎 還將海沂詠 籍甚漢公卿

故壘煙塵後 新軍河塞間 金貂寵漢將 玉節度蕭關 澶漫沙中雪 依稀漢口山 人知竇車騎 計日勒銘還

岐路窮無極 長江九派分 行人隨旅雁 楚樹入湘雲 久在征南役 何殊薊北勳 離心不可問 歲暮雪紛紛

登山自補屐 訪友不齎糧 坐嘯青楓晚 行吟白日長 人烟隔水見 草氣入林香 誰作招尋侶 清齋宿紫陽

三年期上國 萬里自東溟 曲蓋遵長道 油幢憩短亭 楚雲山隱隱 淮雨草青青 康樂多新興 題詩紀所經

但見全家去 寧知幾日還 白雲迎谷口 流水出人間 冠冕情遺世 神仙事滿山 其中應有物 豈貴一身閑

已能持律藏 復去禮禪亭 長老偏摩頂 時流尚誦經 獨行寒野曠 旅宿遠山青 眷屬空相望 鴻飛已杳冥

本在胡笳曲 今從漢將營 濃陰方待庇 弱植豈無情 比雪花應吐 藏烏葉未成 五株蒙遠賜 應使號先生

故山聞獨往 樵路憶相從 冰結泉聲絕 霜清野翠濃 籬邊潁陽道 竹外少姨峯 日夕田家務 寒煙隔幾重

家貧不自給 求祿爲荒年 調補無高位 卑棲屈此賢 江山欲霜雪 吳楚接風煙 相去誠非遠 離心亦渺然

吹角出塞門 前瞻即胡地 三軍盡迴首 皆洒望鄉淚 轉念關山長 行看風景異 由來征戍客 負得輕生義

風沙悲久戍 雨雪更勞師 絕漠無人境 將軍苦戰時 山川迷向背 氛霧失旌旗 徒念天涯隔 中人芳草期

離堂徒讌語 行子但悲辛 雖是還家路 終爲隴上人 先秋雪已滿 近夏草初新 唯有聞羌笛 梅花曲裏春

共結尋真會 還當退食初 爐煙雲氣合 林葉雨聲餘 溽暑銷珍簟 浮涼入綺疏 歸心從念遠 懷此復何如

深山秋事早 君去復何如 裛露收新稼 迎寒葺舊廬 題詩即招隱 作賦是閑居 別後空相憶 嵇康懶寄書

不向新安去 那知江路長 猿聲比廬霍 水色勝瀟湘 驛樹收殘雨 漁家帶夕陽 何須愁旅泊 使者有輝光

孤煙靈洞遠 積雪滿山寒 松柏凌高殿 莓苔封古壇 客來清夜久 仙去白雲殘 明日開金籙 焚香更沐蘭

乞還方未遂 日夕望雲林 況復逢春草 何勞問此心 閉門公務散 枉策故情深 遙夜他鄉酒 同君梁甫吟

淮海各聯翩 三年方一見 素心終不易 玄髮何須變 舊國想平陵 春山滿陽羨 隣雞莫遽唱 共惜良夜晏

春雪偏當夜 暄風却變寒 庭深不復掃 城曉更宜看 命酒閑令酌 披蓑晚未冠 連營鼓角動 忽似戰桑乾

惆悵煙郊晚 依然此送君 長河隔旅夢 浮客伴孤雲 淇上春山直 黎陽大道分 西陵倘一弔 應有士衡文

賣藥何爲者 逃名市井居 唯通遠山信 因致逸人書 已報還丹効 全將世事疎 秋風景溪裏 蕭散寄樵漁

分務江南遠 留歡幕下榮 楓林縈楚塞 水驛到湓城 岸草知春晚 沙禽好夜驚 風帆幾泊處 處處暮潮清

落日憑危堞 春風似故鄉 川流通楚塞 山色遶徐方 壁壘依寒草 旌旗動夕陽 元戎資上策 南畝起耕桑

吏散重門掩 僧來閉閣閑 遠心馳北闕 春興寄東山 草長風光裏 鶯喧靜默間 芳辰不可住 惆悵暮禽還

東洛居賢相 南方待本師 旌麾儼欲動 杯錫杳仍遲 積雪迷何處 驚風泊幾時 大臣能護法 況有故山期

古廟風煙積 春城車騎過 方修漢祖祀 更使沛童歌 寢帳巢禽出 香煙水霧和 神心降福處 應在故鄉多

凝陰晦長箔 積雪滿通川 征客寒猶去 愁人晝更眠 謝家興詠日 漢將出師年 聞有招尋興 隨君訪戴船

暝色赴春愁 歸人南渡頭 渚煙空翠合 灘月碎光流 澧浦饒芳草 滄浪有釣舟 誰知放歌客 此意正悠悠

一心求妙道 幾歲候真師 丹竈今何在 白雲無定期 崑崙煙景絕 汗漫徃還遲 君但焚香待 人間到有時

時鳥催春色 離人惜歲華 遠山隨擁傳 芳草引還家 北固潮當闊 西陵路稍斜 縱令寒食過 猶有鏡中花

延陵初罷講 建業去隨緣 翻譯推多學 壇場最少年 浣衣逢野水 乞食向人煙 遍禮南朝寺 焚香古像前

歷歷緣荒岸 溟溟入遠天 每同沙草發 長共水雲連 搖落潮風早 離披海雨偏 故傷遊子意 多在客舟前

沃州傳敎後 百衲老空林 慮盡朝昏磬 禪隨坐臥心 鶴飛湖草迥 門閉野雲深 地與天台接 中峯早晚尋

遠送臨川守 還同康樂侯 歲時徒改易 今古接風流 五馬嘶長道 雙旌向本州 鄉心寄西北 應上郡城樓

北固多陳迹 東山復盛遊 鐃聲發大道 草色引行騶 此地何時有 長江自古流 頻隨公府步 南客寄徐州

東林初結構 已有晚鐘聲 窻戶背流水 房廊半架城 遠山重疊見 芳草淺深生 每與君攜手 多煩長老迎

湘竹殊堪製 齊紈且未工 幸親芳袖日 尤帶舊林風 掩笑歌筵裏 傳書臥閣中 竟將爲別贈 寧與合歡同

湖上孤帆別 江南謫宦歸 前程愁更遠 臨水淚沾衣 雲夢春山徧 瀟湘過客稀 武陵招我隱 歲晚閉柴扉

晚日照樓邊 三軍拜峽前 白雲隨浪散 青壁與山連 萬嶺岷峨雪 千家橘柚川 還如赴河內 天上去經年

車馬長安道 誰知大隱心 蠻僧留古鏡 蜀客寄新琴 曬藥竹齋暖 擣茶松院深 思君一相訪 殘雪似山陰

蒼蒼松桂陰 殘月半西岑 素壁寒燈暗 紅爐夜火深 廚開山鼠散 鐘盡嶺猿吟 行役方如此 逢師懶話心

世故還相見 天涯共向東 春歸江海上 人老別離中 郡吏名何晚 沙鷗道自同 甘泉須早獻 且莫歎飄蓬

逸人歸路遠 弟子出山迎 服藥顏雖駐 耽書癖已成 柴扉度歲月 藜杖見公聊 更作儒林傳 還應有姓名

花宮難久別 道者憶千燈 殘雪入林路 深山歸寺僧 日光依嫩草 泉響滴春冰 何用求方便 看心是一乘

白首南朝女 愁聽異域歌 收兵頡利國 飲馬胡蘆河 毳布腥羶久 穹廬歲月多 雕巢城上宿 吹笛淚滂沱

祖席駐征櫂 開帆信候潮 隔煙桃葉泣 吹管杏花飄 船去鷗飛閣 人歸塵上橋 別離惆悵淚 江路濕紅蕉

楚國巫山秀 清猨日夜啼 萬重春樹合 十二碧峰齊 峽出朝雲下 江來暮雨西 陽臺歸路直 不畏向家迷

神女藏難識 巫山秀莫羣 今宵爲大雨 昨日作孤雲 散漫愁巴峽 徘徊戀楚君 先王爲立廟 春樹幾氛氳

新歲芳梅樹 繁花四面同 春風吹漸落 一夜幾枝空 少婦今如此 長城恨不窮 莫將遼海雪 來比後庭中

遺令奉君王 嚬蛾強一妝 歲移陵樹色 恩在舞衣香 玉座生秋氣 銅臺下夕陽 淚痕霑井榦 舞袖爲誰長

旅夢何時盡 征途望每賒 晚秋淮上水 新月楚人家 猨嘯空山近 鴻飛極浦斜 明朝南岸去 言折桂枝花

林塘夜發舟 蟲響荻颼颼 萬影皆因月 千聲各爲秋 歲華空復晚 鄉思不堪愁 西北浮雲外 伊川何處流

官渡初楊柳 風來亦動搖 武昌行路好 應爲最長條 葉映黃鸝夕 花繁白雪朝 年年攀折意 流恨入纖腰

夕殿別君王 宮深月似霜 人幽在長信 螢出向昭陽 露浥紅蘭濕 秋凋碧樹傷 惟當合歡扇 從此篋中藏

南陌春風早 東隣曙色斜 一花開楚國 雙燕入盧家 眠罷梳雪髻 妝成上錦車 誰知如昔日 更浣越溪紗

煙深載酒入 但覺暮川虛 映水見山火 鳴榔聞夜漁 愛茲山水趣 忽與人世疎 無暇然官燭 中流有望舒

自爲洛陽客 夫子吾知音 愛義能下士 時人無此心 奈何離居夜 巢鳥飛空林 愁坐至月上 復聞南鄰砧

高鑒清洞徹 儒風入進難 詔書增寵命 才子益能官 門帶山光晚 城臨江水寒 唯餘好文客 時得咏幽蘭

涼風已嫋嫋 露重木蘭枝 獨上高樓望 行人遠不知 輕寒入洞戶 明月滿秋池 燕去鴻方至 年年是別離

悠然雲間月 復此照池塘 泫露蒼茫濕 沈波澹灩光 應門當未曙 歌吹滿昭陽 遠近徒傷目 清輝靄自長

褭褭柳楊枝 當軒雜珮垂 交陰總共密 分條各自宜 因依似永久 攬結更傷離 愛此陽春色 秋風莫遽吹

飛閣青霞裏 先秋獨早涼 天花映窗近 月桂拂簷香 華岳三峰小 黃河一帶長 空間指歸路 煙際有垂楊

陸海披晴雪 千旗獵早陽 岳臨秦路險 河遶漢垣長 行漏通鳷鵲 離宮接建章 都門信宿近 歌舞從周王

蜀郡將之遠 城南萬里橋 衣緣鄉淚濕 貌以客愁銷 地富魚爲米 山芳桂是樵 旅遊唯得酒 今日過明朝

美人何蕩漾 湖上風日長 玉手欲有贈 裴回雙明璫 歌聲隨綠水 怨色起青陽 日暮還家望 雲波橫洞房

海上正搖落 客中還別離 同舟去未已 遠送新相知 流水意何極 滿尊徒爾爲 從來菊花節 早已醉東籬

道由白雲盡 春與青溪長 時有落花至 遠隨流水香 閑門向山路 深柳讀書堂 幽映每白日 清輝照衣裳

南望襄陽路 思君情轉親 偏知漢水廣 應與孟家鄰 在日貪爲善 昨來聞更貧 相如有遺草 一爲問家人

泊舟淮水次 霜降夕流清 夜久潮浸岸 天寒月近城 平沙依鴈宿 候館聽雞鳴 鄉國雲霄外 誰堪羈旅情

玉樹起涼煙 凝情一葉前 別離傷曉鏡 搖落思秋弦 漢壘關山月 胡笳塞北天 不知腸斷夢 空遶幾山川

紅粉當三五 青娥豔一雙 綺羅迴錦陌 弦管入花江 落雁驚金彈 拋杯瀉玉缸 誰知褐衣客 顦顇在書窗

春暮越江邊 春陰寒食天 杏花香麥粥 柳絮伴鞦韆 酒是芳菲節 人當桃李年 不知何處恨 已解入箏弦

翠幕卷回廊 銀燈開後堂 風驚擁砌葉 月冷滿庭霜 綺席人將醉 繁弦夜未央 共憐今促席 誰道客愁長

夜渚帶浮煙 蒼茫晦遠天 舟輕不覺動 纜急始知牽 聽笛遙尋岸 聞香暗識蓮 唯看去帆影 常恐客心懸

鵲印慶仍傳 魚軒寵莫先 從夫元凱貴 訓子孟軻賢 龍是雙歸日 鸞非獨舞年 哀榮今共盡 悽愴杜陵田

結宇依青嶂 開軒對綠疇 樹交花兩色 溪合水同流 竹徑春來掃 蘭尊夜不收 逍遙自得意 鼓腹醉中遊

冉冉紅羅帳 開君玉樓上 畫作同心鳥 銜花兩相向 春風正可憐 吹暎綠窗前 妾意空相感 君心何處邊

鵲巢性本高 更在西山木 朝下清泉戲 夜近明月宿 非直避網羅 兼能免傾覆 豈憂五陵子 挾彈來相逐

神女歸巫峽 明妃入漢宮 搗衣餘石在 薦枕舊室空 行雨有時度 谿流何日窮 至今詞賦裏 淒愴寫遺風

北望情何限 南行路轉深 晚帆低荻葉 寒日下楓林 雲白蘭陵渚 煙青建業岑 江天秋向盡 無處不傷心

三休尋磴道 九折步雲霓 瀍澗臨江北 郊原極海西 沙平瓜步出 樹遠綠楊低 南指晴天外 青峯是會稽

中禁夕沈沈 幽篁別作林 色連雞樹近 影落鳳池深 爲重凌霜節 能虛應物心 年年承雨露 長對紫庭陰

白簡嘗持憲 黃圖復尹京 能標百郡則 威肅一朝清 典秩崇三禮 臨戍振五兵 更聞傳世業 才子有高名

封樹遵同穴 生平此共歸 鏡埋鸞已去 泉掩鳳何飛 薤輓疑笳曲 松風思翟衣 揚名將寵贈 泉路滿光輝

雞犬漁舟裏 長謠任興行 即令邀客醉 已被遠山迎 書笈將非重 荷衣著甚輕 謝安無個事 忽起爲蒼生

鵲印慶仍傳 魚軒寵莫先 從夫元凱貴 訓子孟軻賢 龍是雙歸日 鸞非獨舞年 哀榮今共盡 悽愴杜陵田

出山不見家 還山見家在 山門是門前 此去長樵采 青溪誰招隱 白髮自相待 惟餘澗底松 依依色不改

別離無遠近 事歡情亦悲 不聞車輪聲 後會將何時 去日忘寄書 來日乖前期 縱知明當返 一息千萬思

爲別未幾日 去日如三秋 猶疑望可見 日日上高樓 惟見分手處 白蘋滿芳洲 寸心寧死別 不忍生離憂

不逐時人後 終年獨閉關 家中貧自樂 石上臥常閑 墜栗添新味 寒花帶老顏 侍臣當獻納 那得到空山

不餌住雲溪 休丹罷藥畦 杏花虛結子 石髓任成泥 掃地青牛臥 栽松白鶴棲 共知仙女麗 莫是阮郎妻

常恨相知晚 朝來枉數行 臥雲驚聖代 拂石候仙郎 時果連枝熟 春醪滿甕香 貧家仍有趣 山色滿湖光

終年常避喧 師事五千言 流水閑過院 春風與閉門 山茶邀上客 桂實落前軒 莫強敎余起 微官不足論

湖裏尋君去 樵風往返吹 樹喧巢鳥出 路細葑田移 漚苧成魚網 枯根是酒巵 老年唯自適 生事任羣兒

從來席不暖 爲爾便淹流 雞黍今相會 雲山昔共遊 上簾宜晚景 臥簟覺新秋 身事何須問 余心正四愁

策杖政成時 清溪弄釣絲 當年潘子貌 避病沈侯詩 漉酒迎賓急 看花署字遲 楊梅今熟未 與我兩三枝

忽道仙翁至 幽人學拜迎 華簪窺甕牖 珍味代藜羹 洗硯魚仍戲 移樽鳥不驚 蘭亭攀敘却 會此越中營

一似桃源隱 將令過客迷 礙冠門柳長 驚夢院鶯啼 澆藥泉流細 圍碁日影低 舉家無外事 共愛草萋萋

長謠朝復暝 幽獨幾人知 老鶴兼雛弄 叢篁帶笋移 白雲將袖拂 青鏡出簷窺 邀取漁家叟 花間把酒巵

寂寂池亭裏 軒窗間綠苔 游魚牽荇沒 戲鳥踏花摧 小徑僧尋去 高峯鹿下來 中年曾屢辟 多病復遲迴

白雲知所好 柏葉幸加餐 石鏡妻將照 仙書我借看 鳥來翻藥椀 猿飲怕魚竿 借問簷前樹 何枝曾挂冠

真人俄整舃 雙鶴屢飛翔 恐入壺中住 須傳肘後方 霓裳雲氣潤 石徑朮苗香 一去何時見 仙家日月長

雞犬漁舟裏 長謠任興行 那邀落日醉 已被遠山迎 書篋將非重 荷衣著甚輕 謝安無箇事 忽起爲蒼生

衰草經行處 微燈舊道場 門人失譚柄 野鳥上禪牀 科斗書空古 栴檀缽自香 今朝數行淚 却灑約公房

賤妾如桃李 君王若歲時 秋風一已勁 搖落不勝悲 寂寂蒼苔滿 沈沈綠草滋 繁華非此日 指輦競何辭

江畔長沙驛 相逢纜客船 大名詩獨步 小郡海西偏 地濕愁飛鵩 天炎畏跕鳶 去留俱失意 把臂共潸然

北風昨夜雨 江上早來涼 楚岫千峰翠 湘潭一葉黃 故人湖外客 白首尚爲郎 相憶無南鴈 何時有報章

霞鞍金口騮 豹袖紫貂裘 家住叢臺近 門前漳水流 喚人呈楚舞 借客試吳鉤 見說秦兵至 甘心赴國讐

秋盡初移幕 霑裳一送君 據鞍窺古堠 開竈爇寒雲 登隴人迴首 臨關馬顧羣 從來斷腸處 皆向此中分

象弭插文犀 魚腸瑩鸊鵜 水聲分隴咽 馬色度關迷 曉幕胡沙慘 危烽漢月低 仍聞數騎將 更欲出遼西

關山落葉秋 掩淚望營州 遼海雲沙暮 幽燕旌斾愁 戰餘能送陣 身老未封侯 去國三千里 歸心紅粉樓

長門寒水流 高殿曉風秋 昨夜鴛鴦夢 還陪豹尾游 前魚不解泣 共輦豈關羞 那及輕身燕 雙飛上玉樓

渭水通胡苑 輪臺望漢關 帛書秋海斷 錦字夜機閑 旅夢蟲催曉 邊心雁帶還 惟餘兩鄉思 一夕度關山

春生峴首東 先煖習池風 拂水初含綠 驚林未吐紅 渚邊游漢女 桑下問龐公 磨滅懷中刺 曾將示孔融

乘軺奉紫泥 澤國渺天涯 九派春潮滿 孤帆暮雨低 草深鶯斷續 花落水東西 更有高唐處 知君路不迷

高堂新月明 虛殿夕風清 素影紗窗霽 浮涼羽扇輕 稍隨微露滴 漸逐曉參橫 遙憶雲中詠 蕭條空復情

掩扉常自靜 驛吏忽傳呼 水巷驚馴鳥 藜牀起病軀 顧身悲欲老 戒子力爲儒 明日公西去 煙霞復作徒

前年萬里別 昨日一封書 郢曲西陵渡 秦官使者車 柳塘薰晝日 花水溢春渠 若不嫌雞黍 先令掃弊廬

蘇耽佐郡時 近出白雲司 藥補清羸疾 窗吟絕妙詞 柳塘春水慢 花塢夕陽遲 欲識懷君意 明朝訪檝師

小嶺路難近 仙郎此夕過 潭空觀月定 澗靜見雲多 竹翠煙深鎖 松聲雨點和 萬緣俱不有 對境自垂蘿

卑情不敢論 拜首入轅門 列郡諸侯長 登朝八座尊 凝笳臨水發 行斾向風飜 幾許遺黎泣 同懷父母恩

魑魅曾爲伍 蓬萊近拜郎 臣心瞻北闕 家事在南荒 莎草山城小 毛洲海驛長 玄成知必大 寧是泛滄浪

失路荆溪上 依人忽暝投 長橋今夜月 陽羨古時州 野燒明山郭 寒更出縣樓 先生能館我 無事五湖遊

山下新泉出 泠泠北去源 落池纔有響 噴石未成痕 獨映孤松色 殊分衆鳥喧 唯當清夜月 觀此啓禪門

天陰行易晚 前路故人居 孤棹所思久 寒林相見初 閑燈忘夜水 清漏任更疎 明發還須去 離家幾歲除

上客南臺至 重陽此會文 菊芳寒露洗 杯翠夕陽曛 務簡人同醉 溪閑鳥自羣 府中官最小 唯有孟參軍

中年從一尉 自笑此身非 道在甘微祿 時難耻息機 晨趨本郡府 書掩故山扉 待見干戈畢 何妨更採薇

萬公長慢世 昨日又隳官 縱酒真彭澤 論詩得建安 家山伯禹穴 別墅小長干 輙有時人至 窗前白眼看

初第華嚴會 王家少長行 到宮龍節駐 禮塔雁行成 蓮界千峰靜 梅天一雨清 禪庭未可戀 聖主寄蒼生

一夕雨沈沈 哀猨萬木陰 天龍來護法 長老密看心 魚梵空山靜 紗燈古殿深 無生久已學 白髮浪相侵

故關衰草遍 離別正堪悲 路出寒雲外 人歸暮雪時 少孤爲客早 多難識君遲 揜泣空相向 風塵何所期

嘯終萬籟起 吹去當溪雲 環嶼或明昧 遠峯尚氛氳 雨新翠葉發 夜早玄象分 金澗流不盡 入山深更聞

長老歸緣起 桃花憶舊巖 清晨雲抱石 深夜月籠杉 道具門人捧 齋粮谷鳥銜 餘生願依止 文字欲三緘

本意宿東林 因聽子賤琴 遙知大小朗 已斷去來心 夜靜溪聲近 庭寒月色深 寧知塵外意 定後便成吟

最稱弘偃少 早歲草茆居 年老從僧律 生知解佛書 衲衣求壞帛 野飯拾春蔬 章句無求斷 時中學有餘

竹使羞殷薦 松龕拜夏祠 爲魚歌德後 舞羽降神時 文衛瞻如在 精靈信有期 夕陽陪醉止 塘上鳥咸遲

八月洞庭秋 瀟湘水北流 還家萬里夢 爲客五更愁 不用看書帙 偏宜上酒樓 故人京洛滿 何日復同遊

晦日湔裾俗 春樓致酒時 出山還已醉 謝客舊能詩 溪柳薰晴淺 巖花待閏遲 爲邦久無事 比屋自熙熙

山陰過野客 鏡裏接仙郎 盥漱臨寒水 褰闈入夏堂 杉松交日影 枕簟上湖光 衮衮承嘉話 清風納晚涼

支公好閑寂 庭宇愛林篁 幽曠無煩暑 恬和不可量 蕙風清水殿 荷氣雜天香 明月談空坐 怡然道術忘

家貧惟種竹 時幸故人看 菊度重陽少 林經閏月寒 宿酲猶落帽 華髮強扶冠 美景良難得 今朝更盡歡

舊遊多不見 師在翟公門 瘴海空山熱 雷州白日昏 片心應爲法 萬里獨無言 人盡酬恩去 平生未感恩

旅食來江上 求名赴洛陽 新詩蹤謝守 內學似支郎 行怯秦爲客 心依越是鄉 何人作知己 送爾淚浪浪

疎懶吾成性 才華爾自彊 早稱眉最白 何事綬仍黃 時暑嗟于邁 家貧念聚糧 秪應宵夢裏 詩興屬池塘

牽役非吾好 寬情爾在傍 經過悲井邑 起坐倦舟航 相宅生應貴 逢時學可強 無輕吾未用 世事有行藏

嘉客會初筵 宜時魄再圓 衆皆含笑戲 誰不點頤憐 繡被花堪摘 羅繃色欲妍 將雛有舊曲 還入武城弦

寂寞柴門掩 經過柱史榮 老夫寧有力 半子自成名 柳映三橋發 花連上道明 緘書到別墅 郢曲果先成

相訪從吾道 因緣會爾時 龍盤餘帝宅 花界古人祠 明月虛空色 青林大小枝 還將經濟學 來問道安師

扁舟時屬暝 月上有餘輝 海燕秋還去 漁人夜不歸 中流何寂寂 孤棹也依依 一點前村火 誰家未掩扉

五色驚綵鳳 千里象驄威 三伏軒車動 堯心急諫官 名通內籍貴 立近御牀寒 波從少海息 雲自大風開

浮生果何慕 老去羨介推 陶令何足錄 彭澤歸已遲 空負漉酒巾 乞食形諸詩 吾惟抱貞素 悠悠白雲期

遊童蘇合帶 倡女蒲葵扇 初日映城時 相思忽相見 褰裳踏露草 理鬢回花面 薄暮不同歸 留情此芳甸

柘彈連錢馬 銀鉤妥墮鬟 採桑春陌上 踏草夕陽間 意合詞先露 心誠貌却閑 明朝若相憶 雲雨出巫山

淒淒百卉病 亭亭雙松逈 直上古寺深 橫拂秋殿冷 輕響入龜目 片陰栖鶴頂 山中多好樹 可憐無比並

泬寥中秋夜 坐見如鉤月 始從西南升 又欲西南沒 全移河上影 暫透林間缺 縱待三五時 終爲千里別

幾迴新秋影 壁滿蟾又缺 鏡破似傾臺 輪斜同覆轍 雖分上林桂 還照滄洲雪 暫伴顦顇人 歸華耿不滅

何地避春愁 終年憶舊遊 一家千里外 百舌五更頭 客路偏逢雨 鄉山不入樓 故園桃李月 伊水向東流

逈步遊三洞 清心禮七真 飛符超羽翼 焚火醮星辰 殘藥沾雞犬 靈香出鳳麟 壺中無窄處 願得一容身

盡日陪遊處 斜陽竹院清 定中觀有漏 言外證無生 色界聊傳法 空門不用情 欲知相去近 鐘鼓兩聞聲

衣揮京洛塵 完璞伴歸人 故國青山徧 滄江白髮新 鄰荒收酒幔 屋古布苔茵 不用通名姓 漁樵共主賓

老病力難任 猶多鏡雪侵 鱸魚消宦況 鷗鳥識歸心 急雨江帆重 殘更驛樹深 鄉關殊可望 漸漸入吳音

榮辱不關身 誰爲疎與親 有山堪結屋 無地可容塵 白髮偏添壽 黃花不笑貧 一樽朝暮醉 陶令果何人

明徵君舊宅 陳後主題詩 跡在人亡處 山空月滿時 寶瓶無破響 道樹有低枝 已是傷離客 仍逢靳尚祠

不知何世界 有處似南朝 石路無人掃 松門被火燒 斷幡猶挂剎 故板尚搘橋 數卷殘經在 多年字欲銷

人境年虛擲 仙源日未斜 羨君乘竹杖 辭我隱桃花 鳥去寧知路 雲飛似憶家 莫愁客鬢改 自有紫河車

愁人空望國 驚鳥不歸林 莫話彈冠事 誰知結襪心 霜凋樹吹斷 土蝕劍痕深 欲作懷沙賦 明時恥自沈

玉帝居金闕 靈山幾處朝 簡書猶有畏 神理詎能超 鶴廟新家近 龍門舊國遙 離懷結不斷 玉洞一吹簫

莫信梅花發 由來謾報春 不才充野客 扶病送朝臣 闕下搖青珮 洲邊採白蘋 臨流不痛飲 鷗鳥也欺人

春來繡羽齊 暮向竹林栖 禁苑銜花出 河橋隔樹啼 尋聲知去遠 顧影念飛低 別有無巢燕 猶窺幕上泥

江城吹曉角 愁殺遠行人 漢將猶防虜 吳官欲向秦 布帆輕白浪 錦帶入紅塵 將底求名宦 平生但任真

卷幕參差燕 常銜濁水泥 爲黏珠履跡 未等畫梁齊 舊點痕猶淺 新巢緝尚低 不緣頻上落 那得此飛棲

滄州老一年 老去憶秦川 處處逢珠翠 家家聽管絃 雲車龍闕下 火樹鳳樓前 今夜滄州夜 滄州夜月圓

塔上是何緣 香燈續細煙 松枝當麈尾 柳絮替蠶綿 浮草經行徧 空花義趣圓 我來雖爲法 暫借一牀眠

鄱陽中酒地 楚老獨醒年 芳桂君應折 沈灰我不然 洛橋浮逆水 關樹接非煙 唯有殘生夢 猶能到日邊

天中洛陽道 海上使君歸 拂霧趨金殿 焚香入璅闈 山亭傾別酒 野服間朝衣 他日思朱鷺 知從小苑飛

襄城秋雨晦 楚客不歸心 亥市風煙接 隋宮草路深 離憂翻獨笑 用事感浮陰 夜夜空堦響 唯餘蚯蚓吟

舊館絕逢迎 新詩何處呈 空留封禪草 已作岱宗行 柳蠹風吹析 堦崩雪遶平 無因重來此 剩哭兩三聲

不知山吏部 墓作石橋東 宅兆鄉關異 平生翰墨空 夜泉無曉日 枯樹足悲風 更想幽冥事 唯應有夢同

草露前朝事 荆茅聖主封 空傳餘竹帛 永絕舊歌鐘 清鏡無雙影 窮泉有幾重 笳簫最悲處 風入九原松

玉節朝天罷 洪爐造化新 中和方作聖 太素忽收神 盛德橫千古 高標出四鄰 欲知言不盡 處處有遺塵

凝笳催曉奠 丹旐向青山 夕照新塋近 秋風故吏還 本朝光漢代 從此掃胡關 今日天難問 浮雲滿世間

魚軒海上遙 鸞影月中銷 雙劍來時合 孤桐去日凋 夕陽迷隴隧 秋雨咽笳簫 畫翣無留影 銘旌已度橋

弄玉吹簫後 湘靈鼓瑟時 月邊丹桂落 風底白楊悲 雜珮分泉戶 餘香出繐帷 夜臺飛鏡匣 偏共掩蛾眉

春還不得還 家在最深山 蕙圃泉澆濕 松窗月映閑 薄田臨谷口 小職向人間 去處但無事 重門深閉關

故宅春山中 來逢夕陽入 汲少井味變 開稀戶樞澀 樹朽鳥不栖 階閑雲自濕 先生何處去 惆悵空獨立

落日向林路 東風吹麥隴 藤草蔓古渠 牛羊下荒冢 驪宮戶久閉 溫谷泉長湧 爲問全盛時 何人最榮寵

全家宛陵客 文雅世難逢 寄食年將老 干時計未從 秋來句曲水 雨後敬亭峯 西北長安遠 登臨恨幾重

半偈留何處 全身棄此中 雨餘沙塔壞 月滿雪山空 聳剎臨回磴 朱樓間碧叢 朝朝日將暮 長對晉陽宮

日華浮野水 草色合遙空 處處山依舊 年年事不同 閑田孤壘外 暑雨片雲中 惆悵多塵累 無由訪釣翁

長雲迷一雁 漸遠向南聲 已帶千霜鬢 初爲萬里行 繁蟲滿夜草 連雨暗秋城 前路諸侯貴 何人重客卿

昔隨劉越石 今日獨歸時 汾水風煙冷 幷州花木遲 荒庭增別夢 野雨失行期 莫向山陽過 隣人夜笛悲

不語看芳徑 悲春嬾獨行 向人微月在 報雨早霞生 貧病催年齒 風塵掩姓名 賴逢驄馬客 郢曲緩羇情

側弁向清漪 門中夕照移 異源生暗石 疊響落秋池 葉擁沙痕沒 流回草蔓隨 泠泠無限意 不獨遠公知

落照長楊苑 秋天渭水濱 初飛萬木葉 又長一年人 貧病仍爲客 艱虞更問津 多慙惠然意 今日肯相親

許詢清論重 寂寞住山陰 野路接寒寺 閑門當古林 海田秋熟早 湖水夜漁深 世上窮通理 誰人奈此心

春亭及策上 郎吏謝玄暉 閑詠疎篁近 高眠遠岫微 偏宜留野客 暫得解朝衣 猶憶東溪裏 雷雲掩故扉

荒墳秋陌上 霜露正霏霏 松柏自成拱 苫廬長不歸 浮埃積蓬鬢 流血在麻衣 何必曾參傳 千年至行稀

不語焚香坐 心知道已成 流年衰此世 定力見他生 暮雪餘春冷 寒燈續晝明 尋常五侯至 敢望下階迎

日暮黃雲合 年深白骨稀 舊村喬木在 秋草遠人歸 廢井莓苔厚 荒田路徑微 唯餘近山色 相對似依依

來時猶暑服 今已露漫漫 多雨逢初霽 深秋生夜寒 投人心似切 爲客事皆難 何處無留滯 誰能暫問看

世上許劉楨 洋洋風雅聲 客來空改歲 歸去未成名 遠近天初暮 關河雪半晴 空懷諫書在 回首戀承明

清冬賓御出 蜀道翠微間 遠霧開羣壑 初陽照近關 霜潭浮紫菜 雪棧繞青山 當似遺民去 柴桑政自閑

漢家邊事重 竇憲出臨戎 絕漠秋山在 陽關舊路通 列營依茂草 吹角向高風 更就燕然石 行看奏虜功

東西無定客 風雨未休時 憫默此中別 飄零何處期 青山違舊隱 白髮入新詩 歲歲迷津路 生涯漸可悲

一身良將後 萬里討烏孫 落日邊陲靜 秋風鼓角喧 遠山當磧路 茂草向營門 生死酬恩寵 功名豈敢論

暮峰和玉壘 回望不通秦 更問蜀城路 但逢巴語人 石林鶯囀曉 板屋月明春 若訪嚴夫子 無嫌卜肆貧

佐郡人難料 分襟日復斜 一帆隨遠水 百口過長沙 明月江邊夜 平陵夢裏家 王孫對芳草 愁思杳無涯

夕陽秋草上 去馬弟兄看 年少初辭闕 時危遠效官 山行獨夜雨 旅宿二陵寒 詩興生何處 嵩陽羽客壇

遠事諸侯出 青山古晉城 連行麴水閣 獨入議中兵 夜雨新田濕 春風曙角鳴 人傳府公政 記室有參卿

萬里南天外 求書禹穴間 往來成白首 旦暮見青山 夜浦涼雲過 秋塘好月閑 殷勤陽羨桂 別此幾時攀

月明邊徼靜 戍客望鄉時 塞古柳衰盡 關寒榆發遲 蒼蒼萬里道 戚戚十年北 今夜青樓上 還應照所思

脣齒幸相依 危亡故遠歸 身輕百戰出 家在數重圍 上將堅深壘 殘兵鬬落暉 常聞鐵劒利 早晚借餘威

寒几坐空堂 疎髯似積霜 老醫迷舊疾 朽藥誤新方 晚果紅低樹 秋苔綠徧牆 慙非蔣生徑 不敢望求羊

來自西天竺 持經奉紫微 年深梵語變 行苦俗流歸 月上安禪久 苔生出院稀 梁間有馴鴿 不去復何依

津亭一望鄉 淮海晚茫茫 草沒棲洲鷺 天連暎浦檣 徃來通楚越 旦暮易漁商 惆悵緘書畢 何人向洛陽

落日過重霞 輕烟上遠沙 移舟衝荇蔓 轉浦入蘆花 斷岸迂來客 連波漾去槎 故鄉何處在 更道向天涯

東臯占薄田 耕種過餘年 護藥栽山刺 澆蔬引竹泉 晚雷期稔歲 重霧報晴天 若問幽人意 思齊沮溺賢

鐘鼓餘聲裏 千官向紫微 冒寒人語少 乘月燭來稀 清漏聞馳道 輕霞暎瑣闈 猶看嘶馬處 未啟掖垣扉

百年心不料 一卷日相知 乘興偏難改 憂家是強爲 縣城寒寂寞 峰樹遠參差 自笑無謀者 秪應道在斯

豈悟因羅者 迎霜獻紫微 夕陽分素臆 秋色上花衣 舉翅雲天近 回眸燕雀稀 應隨明主意 百中有光輝

寒竹慙虛受 纖毫任幾重 影端緣守直 心勁懶藏鋒 落紙驚風起 搖空見露濃 丹青與文事 捨此復何從

鍾陵春日好 春水滿南塘 竹宇分朱閣 桐花間綠楊 蹉跎看鬢色 留滯惜年芳 欲問羇愁發 秦關道路長

宿君湖上宅 琴韻靜參差 夜雪入秋浦 孤城連貴池 流年看共老 銜酒發中悲 良會應難再 晨雞自有期

我行過漢畤 寥落見孤城 邑里經多難 兒童識五兵 廣川桑遍綠 叢薄雉連鳴 惆悵蕭關道 終軍願請纓

冉冉青衫客 悠悠白髮人 亂山孤驛暮 長路百花新 終歲行他縣 全家望此身 更思君去就 早晚問平津

雪下陽關路 人稀隴戍頭 封狐猶未翦 邊將豈無羞 白草三冬色 黃雲萬里愁 因思李都尉 畢竟不封侯

因君知北事 流浪已忘機 客久多人識 年高衆病歸 連雲湖色遠 度雪雁聲稀 又說家林盡 悽傷淚滿衣

早歲能文客 中年與世違 有家孀婦少 無子弔人稀 繐帳塵空暗 銘旌雨不飛 依然舊鄉路 寂寞幾回歸

暮年從遠謫 落日別交親 湖上北飛雁 天涯南去人 夢成湘浦夜 淚盡桂陽春 歲月茫茫意 何時雨露新

詩書成志業 嬾慢致蹉跎 聖代丹霄遠 明時白髮多 淺謀堪自笑 窮巷憶誰過 寂寞前山暮 歸人樵採歌

數畝東臯宅 青春獨屏居 家貧僮僕慢 官罷友朋疎 強飲沽來酒 羞看讀了書 閑花開滿地 惆悵復何如

老人迎客處 籬落稻畦間 蠶屋朝寒閉 田家晝雨閑 門閭新薙草 蹊徑舊諳山 自道誰相及 邀予試徃還

失意成逋客 終年獨掩扉 無機狎鷗慣 多病見人稀 流水知行藥 孤雲伴採薇 空齋莫閑笑 心事與時違

遠公傳敎畢 身沒向他方 弔客來何見 門人閉影堂 紗燈臨古砌 塵札在空牀 寂寞疎鐘後 秋天有夕陽

遙夜宿東林 蟲聲階草深 高風初落葉 多雨未歸心 家國身猶負 星霜鬢已侵 滄洲縱不去 何處有知音

迴首望知音 逶迤桑柘林 人歸海郡遠 路入雨天深 萬木經秋葉 孤舟向暮心 唯餘江畔草 應見白頭吟

求名雖有據 學稼又無田 故國三千里 新春五十年 移家還作客 避地莫知賢 洛浦今何處 風帆去渺然

言是商山老 塵心莫問年 白髯垂策短 烏帽據梧偏 酒熟飛巴雨 丹成見海田 疎雲披遠水 景動石牀前

古院林公住 疎篁近井桃 俗年人見少 禪地自知高 藥草誠多喻 滄溟在一毫 仍悲次宗輩 塵事日爲勞

高亭賓客散 暑夜醉相和 細汗迎衣集 微涼待扇過 風還池色定 月晚樹陰多 遙想隨行者 珊珊動曉珂

湯公多外友 洛社自相依 遠客還登會 秋懷欲忘歸 驚風林果少 驟雨砌蟲稀 更過三張價 東遊愧陸機

鄰里朝光徧 披衣夜醉醒 庖廚非舊火 林木發新青 接果移天性 疎泉逐地形 清明來幾日 戴勝已堪聽

偶宿俱南客 相看喜盡歸 湖山話不極 歲月念空違 子夜高梧冷 秋陰遠漏微 那無此良會 惜在謝家稀

棲遑偏降志 疵賤倍修身 近覺多衰鬢 深知獨故人 天垂五夜月 霜覆九衢塵 不待逢沮溺 而今惡問津

春灰今變候 密雪又霏霏 坐客同心滿 流年此會稀 風成空處亂 素積夜來飛 且共銜盃酒 陶潛不得歸

浮世今何事 空門此諦真 死生俱是夢 哀樂詎關身 遠草光連水 春篁色離塵 當從庚中庶 詩客更何人

九江迷去住 羣吏且因依 高木秋垂露 寒城暮掩扉 隨雲心自遠 看草伴應稀 肯信同年友 相望青瑣闈

久客心常醉 高樓日漸低 黃河經海內 華嶽鎮關西 去遠千帆小 來遲獨鳥迷 終年不得意 空覺負東溪

衡陽多道里 弱羽復哀音 還塞知何日 驚弦亂此心 夜陰前侶遠 秋冷後湖深 獨立汀洲意 寧知霜霰侵

月高雞犬靜 門掩向寒塘 夜竹深茅宇 秋庭冷石牀 住山年已遠 服藥壽偏長 虛棄如吾者 逢君益自傷

終歲山川路 生涯總幾何 艱難爲客慣 貧賤受恩多 暮角寒山色 秋風遠水波 無人見惆悵 垂鞚入煙蘿

寥落軍城暮 重門返照間 鼓鼙經雨暗 士馬過秋閑 慣守臨邊郡 曾營近海山 關西舊業在 夜夜夢中還

世間無近遠 定裏徧曾過 東海經長在 南朝寺最多 暮年聊化俗 初地即摧魔 今日忘塵慮 看心義若何

子真能自在 江海意何如 門掩疎塵吏 心閑閱道書 古城寒欲雪 遠客暮無車 杳杳思前路 誰堪千里餘

古樹汾陰道 悠悠東去長 位卑仍解印 身老又還鄉 河水平秋岸 關門向夕陽 音書須數附 莫學晉嵇康

北風長至遠 四牡向幽幷 衰木新田路 寒蕪故絳城 遙聽邊上信 遠計朔南程 料變當臨事 遙知外國情

濟江篇已出 書府俸猶貧 積雪商山道 全家楚塞人 大堤逢落日 廣漢望通津 却別漁潭下 驚鷗那可親

野情專易外 一室向青山 業就三編絕 心通萬事閑 鶯稀春木上 草徧暮堦間 莫道歸繻在 來時棄故關

同遊漆沮後 已是十年餘 幾度曾相夢 何時定得書 月高城影盡 霜重柳條疎 且對尊中酒 千般想未如

閑人州縣厭 賤士友朋譏 朔雪逢初下 秦關獨暮歸 寒茅下原淺 殘雪過風微 一路何相慰 唯君能政稀

繫舟仙宅下 清磬落春風 雨數芝田長 雲開石路重 古房清磴接 深殿紫烟濃 鶴駕何時去 遊人自不逢

仲言多麗藻 晚水獨芙蓉 梁苑仍秋過 仁祠又夜逢 回林通暗竹 去雨帶寒鐘 願向空門裏 修持比晝龍

寂寂閉層城 悠悠此夜情 早涼過鬢髮 秋思入柴荆 嚴子多高趣 盧公有盛名 還如杜陵下 暫拂蔣元卿

良宵復杪秋 把酒說羇遊 落木東西別 寒萍遠近流 蕭條旅館月 寂歷曙更籌 不是仇梅至 何人問百憂

寥寂荒壘下 客舍雨微微 門見苔生滿 心慙吏到稀 籬花看未發 海燕欲先歸 無限堪惆悵 誰家復搗衣

傳經韋相後 賜筆漢家郎 幽閣諸生會 寒宵幾刻長 座中燈泛酒 簷外月如霜 人事多飄忽 邀歡詎可忘

沃州初望海 攜手盡時髦 小暑開鵬翼 新蓂長鷺濤 月如芳草遠 身比夕陽高 羊祜傷風景 誰云異我曹

暝色休羣動 秋齋遠客情 細風和雨氣 寒竹度簾聲 日覺蹉跎近 天敎嬾慢成 誰能謁卿相 朝夕筭浮榮

共來修禊事 內顧一悲翁 玉鬢風塵下 花林絲管中 故山離水石 舊侶失鵷鴻 不及遊魚樂 裴回蓮葉東

園廟何年廢 登臨有故丘 孤村連日靜 多雨及霖休 常與秦山對 曾經漢主遊 豈知千載後 萬事水東流

繩牀茅屋下 獨坐味閑安 苦行無童子 忘機避宰官 是非齊已久 夏臘比應難 更悟真如性 塵心稍自寬

遠過張正見 詩興自依依 西府軍城暮 南庭吏事稀 草簷宜日過 花圃任煙歸 更料重關外 羣僚候啟扉

且寬沈簿領 應賴酒如澠 春夜霜猶下 東城月未昇 清言饒醉客 亂舞避寒燈 名字書仙籍 諸生病未能

遊颺下晴空 尋芳到菊叢 帶聲來蕊上 連影在香中 去住霑餘霧 高低順過風 終慙異蝴蝶 不與夢魂通

柳巷向陂斜 回陽噪亂鵶 農桑子雲業 書籍蔡邕家 暮葉初飜砌 寒池轉露沙 如何守儒行 寂寞過年華

遠過桃林塞 休年自昔聞 曲河隨暮草 重阜接閑雲 造父爲周御 詹嘉守晉軍 應多懷古思 落葉又紛紛

百戰無軍食 孤城陷虜塵 爲傷多易子 翻弔淺爲臣 漫漫東流水 悠悠南陌人 空思前事往 向曉淚霑巾

謝公爲楚郡 坐客是瑤林 文府重門奧 儒源積浪深 壺觴邀薄醉 笙磬發高音 末至才仍短 難隨白雪吟

少年嘗昧道 無事日悠悠 及至悟生死 尋僧已白頭 雲迴廬瀑雨 樹落給園秋 爲我謝宗許 塵中難久留

鄉賦鹿鳴篇 君爲貢士先 新經夢筆夜 纔比棄繻年 海雨沾隋柳 江潮赴楚船 相看南去雁 離恨倍潸然

相送臨漢水 愴然望故關 江蕪連夢澤 楚雪入商山 語我他年舊 看君此日還 因將自悲淚 一灑別離間

萬峯深積翠 路向此中難 欲暮多羇思 因高莫遠看 卓家人寂寞 揚子業荒殘 唯見岷山水 悠悠帶月寒

之官逢計吏 風土問如何 海口朝陽近 青州春氣多 郊原鵬影到 樓閣蜃雲和 損益關從事 期聽勞者歌

匹馬宜春路 蕭條背館心 澗花寒夕雨 潭水黑朝林 野市魚鹽隘 江村竹葦深 子規何處發 青樹滿高岑

照耀天山外 飛鵶幾共過 微紅拂秋漢 片白透長波 影促寒汀薄 光殘古木多 金霞與雲氣 散漫復相和

爲郎日賦詩 小謝少年時 業繼儒門後 心多道者期 晚迴長樂殿 新出夜明祠 行樂西園暮 春風動柳絲

此身知是妄 遠遠詣支公 何法住持後 能逃生死中 秋苔經古徑 蘀葉滿疎叢 方便如開誘 南宗與北宗

黃葉前朝寺 無僧寒殿開 池晴龜出暴 松暝鶴飛迴 古井碑橫草 陰廊畫雜苔 禪宮亦銷歇 塵世轉堪哀

淳風今變俗 末學誤爲文 幸免投湘浦 那辭近汝墳 山遮魏闕路 日隱洛陽雲 誰念聯翩翼 烟中獨失羣

秋來池館清 夜聞宮漏聲 迢遰玉山迥 泛灧銀河傾 琴上松風至 窗裏竹煙生 多君不家食 孰云事巖耕

今日登高閣 三休忽自悲 因知筋力減 不及徃年時 草樹還如舊 山河亦在茲 龍鍾兼老病 更有重來期

草長花落樹 羸病強尋春 無復少年意 空餘華髮新 青原高見水 白社靜逢人 寄謝南宮客 軒車不見親

年深宮院在 閒客自相逢 閉戶臨寒竹 無人有夜鐘 降龍今已去 巢鶴竟何從 坐見繁星曉 淒涼識舊峯

今朝蟬忽鳴 遷客若爲情 便覺一年謝 能令萬感生 微風方滿樹 落日稍沈城 爲問同懷者 淒涼聽幾聲

北風凋白草 胡馬日駸駸 夜後戍樓月 秋來邊將心 鐵衣霜露重 戰馬歲年深 自有盧龍塞 煙塵飛至今

八月更漏長 愁人起常早 閉門寂無事 滿院生秋草 昨宵西窗夢 夢入荆南道 遠客歸去來 在家貧亦好

山縣秋雲闇 茅亭暮雨寒 自傷庭葉下 誰問客衣單 有興時添酒 無聊嬾整冠 近來鄉國夢 夜夜到長安

入夜思歸切 笛聲清更哀 愁人不願聽 自到枕前來 風起寒雲斷 夜深關月開 平明獨惆悵 飛盡一庭梅

結茅同楚客 卜築漢江邊 日落數歸鳥 夜深聞扣舷 水痕侵岸柳 山翠借廚煙 調笑提筐婦 春來蠶幾眠

側聽宮官說 知君寵尚存 未能開笑頰 先欲換愁魂 寶鏡窺妝影 紅衫裛淚痕 昭陽今再入 寧敢恨長門

曾共劉諮議 同時事道林 與君相掩淚 來客豈知心 堦雪凌春積 爐煙向暝深 依然舊童子 相送出花林

湖入縣西邊 湖頭勝事偏 綠竿初長笋 紅顆未開蓮 蔽日高高樹 迎人小小船 清風長入坐 夏月似秋天

草草還草草 湖東別離早 何處愁殺人 歸鞍雪中道 出門迷轍跡 雲水白浩浩 明日武陵西 相思鬢堪老

女伴朝來說 知君欲棄捐 嬾梳明鏡下 羞到畫堂前 有淚霑脂粉 無情理管弦 不知將巧笑 更遣向誰憐

漢家青史上 計拙是和親 社稷依明主 安危託婦人 豈能將玉貌 便擬靜胡塵 地下千年骨 誰爲輔佐臣

坐到三更盡 歸仍萬里賒 雪聲偏傍竹 寒夢不離家 曉角分殘漏 孤燈落碎花 二年隨驃騎 辛苦向天涯

玷玉甘長棄 朱門喜再遊 過因纔後重 恩合死前酬 養驥須憐瘦 栽松莫厭秋 今朝兩行淚 一半血和流

招提精舍好 石壁向江開 山影水中盡 鳥聲天上來 一燈傳歲月 深院長莓苔 日暮雙林磬 泠泠送客回

劒門兵革後 萬事盡堪悲 鳥鼠無巢穴 兒童話別離 山川同昔日 荆棘是今時 征戰何年定 家家有畫旗

一團青翠色 云是子陵家 山帶新晴雨 溪留閏月花 瓶開巾漉酒 地坼筍抽芽 綵縟承顏面 朝朝賦白華

異鄉三十口 親老復家貧 無事乾坤內 虛爲翰墨人 歲華南去後 愁夢北來頻 惆悵江邊柳 依依又欲春

先皇歌舞地 今日未遊巡 幽咽龍池水 淒涼御榻塵 隨風秋樹棄 對月老宮人 萬事如桑海 悲來欲慟神

辰州萬里外 想得逐臣心 謫去刑名枉 人間痛惜深 誤將瑕指玉 遂使謾消金 計日西歸在 休爲澤畔吟

故國遺墟在 登臨想舊遊 一朝人事變 千載水空流 夢渚鴻聲晚 荆門樹色秋 片雲凝不散 遙挂望鄉愁

何事陶彭澤 明時又挂冠 爲耽泉石趣 不憚薜蘿寒 輕雪籠紗帽 孤猨傍醮壇 懸懸老松下 金竈夜燒丹

成器雖因匠 懷剛本自天 爲憐持寸節 長擬靜三邊 未入英髦用 空存鐵石堅 希君剖腹取 還解抱龍泉

聞說征南沒 那堪故吏聞 能持蘇武節 不受馬超勳 國破無家信 天秋有鴈羣 同榮不同辱 今日負將軍

武陵何處在 南指楚雲陰 花蕚連枝近 桃源去路深 啼鶯徒寂寂 征馬已駸駸 隄上千年柳 條條挂我心

誰人不譴謫 君去獨堪傷 長子家無弟 慈親老在堂 驚魂隨驛吏 冒暑向炎方 未到猨啼處 參差已斷腸

江柳斷腸色 黃絲垂未齊 人看幾重恨 鳥入一枝低 鄉淚正堪落 與君又解攜 相思萬里道 春去夕陽西

登高上山上 高處更堪愁 野菊他鄉酒 蘆花滿眼秋 風煙連楚郡 兄弟客荆州 早晚朝天去 親隨定遠侯

平生金石友 淪落向辰州 已是二年客 那堪終日愁 尺書渾不寄 兩鬢計應秋 今夜相思月 情人南海頭

憶昔千秋節 懽娛萬國同 今來六親遠 此日一悲風 年少逢胡亂 時平似夢中 棃園幾人在 應是涕無窮

江湖思渺然 不離國門前 折葦魚沈藻 攀藤鳥出煙 生衣宜水竹 小酒入詩篇 莫怪侵星坐 神清不欲眠

莫話邊庭事 心摧不欲聞 數年家隴地 舍弟歿胡軍 每念支離苦 常嗟骨肉分 急難何日見 遙哭隴西雲

今來秋已暮 還恐未成歸 夢裏家仍遠 愁中葉又飛 竹聲風度急 燈影月來微 得見梁夫子 心源有所依

九月龜城暮 愁人閉草堂 地卑多雨潤 天暖少秋霜 縱欲傾新酒 其如憶故鄉 不知更漏意 惟向客邊長

渚宮無限客 相見獨相親 長路皆同病 無言似一身 歲寒唯愛竹 憔悴不堪春 細與知音說 攻文恐悞人

愁裏惜春深 聞幽即共尋 貴看花柳色 圖放別離心 客醉花能笑 詩成花伴吟 爲君調綠綺 先奏鳳歸林

弟兄書忽到 一夜喜兼愁 空館復聞雨 貧家怯到秋 坐中孤燭暗 窗外數螢流 試以他鄉事 明朝問子游

君向長沙去 長沙僕舊諳 雖之桂嶺北 終是闕庭南 山靄生朝雨 江煙作夕嵐 松醪能醉客 慎勿滯湘潭

送客身爲客 思家愴別家 暫收雙眼淚 遙想五陵花 路遠征車迥 山迴劍閣斜 長安君到日 春色未應賒

故人能愛客 秉燭會吾曹 家爲朋徒罄 心緣翰墨勞 夜寒銷臘酒 霜冷重綈袍 醉臥西窗下 時聞鴈響高

弱質人皆棄 唯君手自栽 藟含霜後竹 香惹臘前梅 擬託凌雲勢 須憑接引材 清陰如可惜 黃鳥定飛來

雖聽採蓮曲 詎識採蓮心 漾檝愛花遠 回船愁浪深 煙生極浦色 日落半江陰 同侶憐波靜 看妝墮玉簪

暫作宜陽客 深知太守賢 政移千里俗 人戴兩重天 舊郭多新室 閑坡盡辟田 倘令黃霸在 今日恥同年

江東萬里外 別後幾悽悽 峽路花應發 津亭柳正齊 酒傾遲日暮 川闊遠天低 心繫征帆上 隨君到剡溪

子陵棲遁處 堪繫野人心 溪水浸山影 嵐煙向竹陰 忘機看白日 留客醉瑤琴 愛此多詩興 歸來步步吟

柱史今何適 西行詠陟岡 也知人惜別 終美鴈成行 春雨桃花靜 離尊竹葉香 到時丞相閣 應喜棣華芳

乘夕棹歸舟 緣源二轉幽 月明看嶺樹 風靜聽溪流 嵐氣船間入 霜華衣上浮 猨聲雖此夜 不是別家愁

遠客驚秋早 江天夜露新 滿庭惟有月 空館更何人 卜命知身賤 傷寒舞劒頻 猨啼曾下淚 可是爲憂貧

歲暮天涯客 寒窗欲曉時 君恩空自感 鄉思夢先知 重誼人愁別 驚棲鵲戀枝 不堪樓上角 南向海風吹

獨向東亭坐 三更待月開 螢光入竹去 水影過江來 露滴千家靜 年流一葉催 龍鐘萬里客 正合故人哀

二陵恭婦道 六寢盛皇情 禮遜生前貴 恩追歿後榮 幼王親捧土 愛女復連塋 東望長如在 誰云向玉京

後庭攀畫柳 上陌咽清笳 命婦羞蘋葉 都人插柰花 壽宮星月異 仙路往來賒 縱有迎仙術 終悲隔絳紗

斷續長門下 清泠逆旅秋 征夫應待信 寒女不勝愁 帶月飛城上 因風散陌頭 離居偏入聽 況復送歸舟

曉發漁門戍 晴看擔石湖 日銜高浪出 天入四空無 尺寸分洲島 纖毫指舳艫 渺然從此去 誰念客帆孤

紫殿俯千官 春松應合歡 御爐香焰暖 馳道玉聲寒 乳燕翻珠綴 祥烏集露盤 宮花一萬樹 不敢舉頭看

楚臘還無雪 江春又足風 馬羸三逕外 人病四愁中 西塞波濤闊 南朝寺舍空 猶銜步兵酒 宿醉在除東

歲積登朝戀 秋加陋巷貧 宿酲因夜歇 佳句得愁新 盡日憑幽几 何時上軟輪 漢廷風憲在 應念匪躬人

力取誠多難 天亡路亦窮 有心裁帳下 無面到江東 命厄留騅處 年銷逐鹿中 漢家神器在 須廢拔山功

野棠花覆地 山館夜來陰 馬蹟穿雲去 雞聲出澗深 清風時偃草 久旱或爲霖 試與惸嫠話 猶堅借寇心

出門山未曙 風葉暗蕭蕭 月影臨荒柵 泉聲近廢橋 歲經秋後役 程在洛中遙 寄謝金門侶 弓旌悞見招

浪跡終年客 驚心此地春 風前獨去馬 澤畔耦耕人 老大交情重 悲涼外物親 子雲今在宅 應見柳條新

卓絕明時第 孤貞貴後貧 郄詵爲胄子 季札是鄉人 筆下調金石 花開領搢紳 那堪歸葬日 哭渡柳楊津

玉立分堯緒 笄年下相門 早加于氏對 偏占館陶恩 淚有潛成血 香無却返魂 共知何駙馬 垂白抱天孫

萬事竟蹉跎 重泉恨若何 官臨環衛小 身逐轉蓬多 麗藻嘗專席 閑情欲爛柯 春風宛陵路 丹旐在滄波

水國芒種後 梅天風雨涼 露蠶開晚簇 江燕繞危檣 山趾北來固 潮頭西去長 年年此登眺 人事幾銷亡

君非三諫寤 禮許一身逃 自樹終天戚 何裨事主勞 衆魚應餌骨 多士盡餔糟 有客椒漿奠 文衰不繼騷

雲屋何年客 青山白日長 種花春掃雪 看籙夜焚香 上象壺中闊 平生醉裏忙 幸承仙籍後 乞取大還方

千門萬戶迷 佇立月華西 畫戟晨光動 春松宿露低 主文親玉扆 通籍入金閨 肯念從戎去 風沙事鼓鞞

上陌行初盡 嚴城立未開 人疑早朝去 客是遠方來 伏奏徒將命 周行自引才 可憐霄漢曙 鴛鷺正徘徊

忽忝諸卿位 仍陪長者車 禮容皆若舊 名籍自憑虛 上路花偏早 空山雲甚餘 却愁新詠發 酬和不相如

仙客誠難訪 吾人豈易同 獨遊應駐景 相顧且吟風 藥畹瓊枝秀 齋軒粉壁空 不題三五字 何以達壺公

遠愛東光縣 平臨若木津 一城見先日 百里早驚春 德禮邀才重 恩輝拜命新 幾時裁尺素 滄海有枯鱗

特建青油幕 量分紫禁師 自然知召子 不用問從誰 文武輕車少 腥膻左袵衰 北風如有寄 畫取受降時

台鼎嘗虛位 夔龍莫致堯 德音冥秘府 風韻散清朝 天上文星落 林端玉樹凋 有吳君子墓 返葬故山遙

日愛南山好 時逢夏景殘 白雲兼似雪 清晝乍生寒 九陌峰如墜 千門翠可團 欲知形勝盡 都在紫宸看

寒光凝雪彩 限直居粉闈 怳疑白雲上 乍覺金印非 樹色靄虛空 琴聲諧素徽 明晨阻通籍 獨臥挂朝衣

夙心曠何許 日暮依林薄 流水不待人 孤雲時映鶴 濛濛千萬花 曷爲神仙藥 不遇爛柯叟 報非舊城郭

丈夫得寶劍 束髮曾書紳 嗟吁一朝遇 願言千載鄰 心許留家樹 辭直斷佞臣 焉能爲繞指 拂拭試時人

萬事非京國 千山擁麗譙 佩刀看日曬 賜馬傍江調 言語多重譯 壺觴每獨謠 沿流如著翅 不敢問歸橈

雨霜地如雪 松桂青參差 鶴警晨光上 步出南軒時 所遇各有適 我懷亦自怡 願言緘素封 昨夜夢瓊枝

重軒深似谷 列柏鎮含烟 境絕蒼蠅到 風生白雪前 彈冠驚迹近 專席感恩偏 霄漢朝來下 油幢路幾千

何事到容州 臨池照白頭 興隨年已往 愁與水長流 僶俯思逋客 辛勤悔飯牛 詩人亦何意 樹草欲忘憂

夕霽涼飆至 翛然心賞諧 清光松上月 虛白郡中齋 置酒平生在 開衿願見乖 殷勤寄雙鯉 夢想入君懷

今朝天景清 秋入晉陽城 露葉離披處 風蟬三數聲 那言苦行役 值此遠徂征 莫話心中事 相看氣不平

朱弦韻正調 清夜似聞韶 山館月猶在 松枝雪未消 城笳三奏曉 別鶴一聲遙 明日思君處 春泉翻寂寥

山斷塞初平 人言古戰庭 泉冰聲更咽 陰火燄偏青 月落雲沙黑 風迴草木腥 不知秦與漢 徒欲弔英靈

華館遲嘉賓 逢迎淑景新 錦筵開絳帳 玉佩下朱輪 曲裏三仙會 風前百囀春 欲知忘味處 共仰在齊人

烽煙猶未盡 年鬢暗相催 輕敵心空在 彎弓手不開 馬依秋草病 柳傍故營摧 唯有酬恩客 時聽說劍來

蕭郎自小賢 愛客不言錢 有酒輕寒夜 無愁倚少年 閑尋織錦字 醉上看花船 好是關身事 從人道性偏

白髮放橐鞬 梁王愛舊全 竹籬江畔宅 梅雨病中天 時奉登樓讌 閑脩上水船 邑人興謗易 莫遣鶴支錢

迴望湓城遠 西風吹荻花 暮潮江勢闊 秋雨鴈行斜 多醉渾無夢 頻愁欲到家 漸驚雲樹轉 數點是晨鵶

紅葉江邨夕 孤煙草舍貧 水清魚識釣 林靜犬隨人 採掇山無主 扶持藥有神 客來唯勸酒 蝴蝶是前身

吳蜀何年別 相逢漢水頭 望鄉心共醉 握手淚先流 宿霧千山曉 春霖一夜愁 離情方浩蕩 莫說去刀州

江邨風雪霽 曉望忽驚春 畊地人來早 營巢鵲語頻 帶花移樹小 插槿作籬新 何事勝無事 窮通任此身

坐惜年光變 遼陽信未通 燕迷新畫屋 春識舊花叢 夢繞天山外 愁翻錦字中 昨來誰是伴 鸚鵡在簾櫳

幾年滄海別 相見竟多違 鬢髮緣愁白 音書爲嬾稀 新詩徒有贈 故國未同歸 人事那堪問 無言是與非

束簡下高閣 買符驅短轅 故人惜分袂 結念醉芳罇 切切別思纏 蕭蕭征騎煩 臨歸無限意 相視却忘言

聖代爲遷客 虛皇作近臣 法尊稱大洞 學淺忝初真 鸞鳳文章麗 煙霞翰墨新 羨君尋句曲 白鵠是三神

謫宦聞嘗賦 遊仙便作詩 白銀雙闕戀 青竹一龍騎 先入茅君洞 旋過葛稚陂 無然列禦寇 五日有還期

試向疎林望 方知節候殊 亂聲千葉下 寒影一巢孤 不蔽秋天雁 驚飛夜月烏 霜風與春日 幾度遣榮枯

達人心自適 旅舍當閑居 不出來時徑 重看讀了書 晚山嵐色近 斜日樹陰疎 盡是忘言客 聽君誦子虛

寒盡鴻先去 江迴客未歸 早知名是幻 不敢繡爲衣 霧積川原暗 山多郡縣稀 今朝下湘岸 更逐鷓鴣飛

江南寒食早 二月杜鵑鳴 日暖山初綠 春寒雨欲晴 浴蠶當社日 改火待清明 更喜瓜田好 令人憶邵平

塔廟出招提 登臨碧海西 不知人意遠 漸覺鳥飛低 稍與雲霞近 如將日月齊 遷喬未得意 徒欲躡雲梯

野人膺辟命 溪上掩柴扉 黃卷猶將去 青山豈更歸 馬留苔蘚迹 人脫薜蘿衣 他日相思處 天邊望少微

日影化爲虹 彎彎出浦東 一條微雨後 五色片雲中 輪勢隨天度 橋形跨海通 還將飲水處 持送使車雄

晚望秋高夜 微明欲曙河 橋成鵲已去 機罷女應過 月上殊開練 雲行類動波 尋源不可到 耿耿復如何

謝公遺詠處 池水夾通津 古往人何在 年來草自春 色宜波際綠 香愛雨中新 今日青青意 空悲行路人

道爲詩書重 名因賦頌雄 禮闈曾擢桂 憲府既乘驄 流水生涯盡 浮雲世事空 唯餘舊臺柏 蕭瑟九原中

國以重明受 天從諒闇移 諸侯方北面 白日忽西馳 龍影當泉落 鴻名向廟垂 永言青史上 還見戴無爲

早春見花枝 朝朝恨發遲 直看花落盡 却意未開時 以此方人世 彌令感盛衰 始知山簡遶 頻向習家池

陽關多古調 無奈醉中聞 歸夢吳山遠 離情楚水分 孤舟經暮雨 征路入秋雲 後夜同明月 山窗定憶君

陋巷無車轍 煙蘿總是春 賈生獨未達 原憲竟忘貧 草座留山月 荷衣遠洛塵 最憐知己在 林下訪閑人

仙仗肅朝官 承平聖主歡 月沈宮漏靜 雨濕禁花寒 丹荔來金闕 朱櫻貢玉盤 六龍扶御日 只許近臣看

山曉旅人去 天高秋氣悲 明河川上沒 芳草露中衰 此別又千里 少年能幾時 心知剡溪路 聊且寄前期

旅館誰相問 寒燈獨可親 一年將盡夜 萬里未歸人 寥落悲前事 支離笑此身 愁顏與衰鬢 明日又逢春

出門逢故友 衣服滿塵埃 歲月不可問 山川何處來 綺城容弊宅 散職寄靈臺 自此留君醉 相歡得幾回

天秋月又滿 城闕夜千重 還作江南會 翻疑夢裏逢 風枝驚暗鵲 露草覆寒蛩 羈旅長堪醉 相留畏曉鐘

萬里楊柳色 出關送故人 輕煙拂流水 落日照行塵 積夢江湖闊 憶家兄弟貧 裴回灞亭上 不語自傷春

年年五湖上 厭見五湖春 長醉非關酒 多愁不爲貧 山川迷道路 伊洛困風塵 今日扁舟別 俱爲滄海人

將歸汾水上 遠省錦城來 已泛西江盡 仍隨北鴈迴 暮雲征馬速 曉月故關開 漸向庭闈近 留君醉一杯

擾擾倦行役 相逢陳蔡間 如何百年內 不見一人閑 對酒惜餘景 問程愁亂山 秋風萬里道 又出穆陵關

蕭條心境外 兀坐獨參禪 蘿月明盤石 松風落潤泉 性空長入定 心悟自通玄 去住渾無跡 青山謝世緣

王者應無敵 天兵動遠征 建牙連朔漠 飛騎入胡城 夜月邊城影 秋風隴水聲 陳琳能草檄 含笑出長平

步入招提路 因之訪道林 石龕苔蘚積 香徑白雲深 雙樹含秋色 孤峰起夕陰 屧廊行欲遍 回首一長吟

暖日菜心稠 晴煙麥穗抽 客心雙去翼 歸夢一扁舟 廢塔巢雙鶴 長波漾白鷗 關山明月到 愴惻十年遊

歷歷愁心亂 迢迢獨夜長 春帆江上雨 曉鏡鬢邊霜 啼鳥雲山靜 落花溪水香 家人亦念我 與汝黯相忘

一謫長沙地 三年歎逐臣 上書憂漢室 作賦弔靈均 舊宅秋荒草 西風客薦蘋 淒涼回首處 不見洛陽人

歲晚齋居寂 情人動我思 每因一尊酒 重和百篇詩 月冷猨啼慘 天高鴈去遲 夜郎流落久 何日是歸期

白髮金陵客 懷歸不暫留 交情分兩地 行色載孤舟 黃葉蟬吟晚 滄江鴈送秋 何年重會此 詩酒復追游

獨釣春江上 春江引趣長 斷煙栖草碧 流水帶花香 心事同沙鳥 浮生寄野航 荷衣塵不染 何用濯滄浪

巖雲掩竹扉 去鳥帶餘暉 地僻生涯薄 山深俗事稀 養花分宿雨 翦葉補秋衣 野渡逢漁子 同舟蕩月歸

濯濯長亭柳 陰連灞水流 雨搓金縷細 煙褭翠絲柔 送客添新恨 聽鶯憶舊遊 贈行多折取 那得到深秋

白髮照烏紗 逢人只自嗟 官閑如致仕 客久似無家 夜雨孤燈夢 春風幾度花 故園歸有日 詩酒老生涯

山行分曙色 一路見人稀 野鳥啼還歇 林花墮不飛 雲迷棲鶴寺 水澀釣魚磯 回首天將暝 逢僧話未歸

遠訪山中客 分泉謾煮茶 相攜林下坐 共惜鬢邊華 歸路逢殘雨 沿溪見落花 候門童子問 遊樂到誰家

門掩青山臥 莓苔積雨深 病多知藥性 客久見人心 衆鳥趨林健 孤蟬抱葉吟 滄洲詩社散 無夢盍朋簪

月明溪水上 誰識步虛聲 夜靜金波冷 風微玉練平 自知塵夢遠 一洗道心清 更弄瑤笙罷 秋空鶴又鳴

補衲隨緣住 難違塵外蹤 木杯能渡水 鐵鉢肯降龍 到處棲雲榻 何年臥雪峰 知師歸日近 應偃舊房松

同到長真寺 青山四面同 鳥啼花竹暗 人散戶庭空 蒲潤千年雨 松門午夜風 舊遊悲往日 回首各西東

山氣碧氤氳 深林帶夕曛 人歸孤嶂晚 犬吠隔溪雲 杉竹何年種 煙塵此地分 桃源寧異此 猶恐世間聞

蘭若倚西岡 年深松桂長 似聞葛洪井 還近贊公房 挂衲雲林靜 翻經石榻涼 下方一回首 煙露日蒼蒼

野橋秋水落 江閣暝煙微 白日又欲午 高人猶未歸 青林依古塔 虛館靜柴扉 坐久思題字 翻憐柿葉稀

共有春山興 幽尋此日同 談詩訪靈徹 入社愧陶公 竹暗閉房雨 茶香別院風 誰知塵境外 路與白雲通

古井庇幽亭 涓涓一竇明 仙源通海水 靈液孕山精 久旱寧同涸 長年秪自清 欲彰貞白操 酌獻使君行

仗劍萬里去 孤城遼海東 旌旗愁落日 鼓角壯悲風 野迥邊塵息 烽消戍壘空 轅門正休暇 投策拜元戎

百年渾是客 白髮總盈顛 佛國三秋別 雲臺五色連 朝盤香積飯 夜甕落花泉 遙憶談玄地 月高人未眠

禪心如落葉 不逐曉風顛 猊坐翻蕭瑟 臯比喜接連 芙蓉開紫霧 湘玉映清泉 白晝談經罷 閑從石上眠

德士名難避 風流學濟顛 禮羅加璧至 薦鶚與雲連 塵世休飛錫 松林且枕泉 近聞離講席 聽雨半山眠

白髮懷閩嶠 丹心戀薊門 官閑勝道院 宅遠類荒村 二月霜花薄 羣山雨氣昏 東菑春事及 好向野人論

何言訪衰疾 旌斾重淹留 謝禮誠難荅 裁詩豈易酬 江清寒照動 山迥野雲秋 一醉龍沙上 終歡勝舊遊

奏書歸闕下 祖帳出湘東 滿座他鄉別 何年此會同 藉芳憐岸草 聞笛怨江風 且莫乘流去 心期在醉中

楚人方苦熱 柱史獨聞蟬 晴日暮江上 驚風一葉前 蕩搖清管雜 幽咽野風傳 旅舍聞君聽 無由更晝眠

高會吹臺中 新年月桂空 貂蟬臨野水 旌斾引春風 細草縈斜岸 纖條出故叢 微文復看獵 寧與解神同

受辭分路遠 會府見君稀 雨雪經年去 軒車此日歸 暮春愁見別 久客順相依 寂寞伊川上 楊花空自飛

舉袂掩離弦 枉君愁思篇 忽驚池上鷺 下咽隴頭泉 對牖牆陰滿 臨扉日影圓 賴聞黃太守 章句此中傳

移家住漢陰 不復問華簪 貰酒宜城近 燒田夢澤深 暮山逢鳥入 寒水見魚沈 與物皆無累 終年愜本心

昔人從逝水 有客弔秋風 何意千年隔 論心一日同 楚亭方作亂 漢律正酬功 倏忽桑田變 讒言亦已空

大江橫萬里 古渡渺千秋 浩浩波聲險 蒼蒼天色愁 三方歸漢鼎 一水限吳州 霸國今何在 清泉長自流

安親非避地 羈旅十餘年 道長時流許 家貧故舊憐 相逢今歲暮 遠別一方偏 去住俱難說 江湖正渺然

自憶專房寵 曾居第一流 移恩向他處 暫妒不容收 夜靜管弦絕 月明宮殿秋 空將舊時意 長望鳳皇樓

衰鬢辭餘秩 秋風入故園 結茅成暖室 汲井及清源 鄰里桑麻接 兒童笑語喧 終朝非役役 聊寄遠人言

與道共浮沈 人間歲月深 是非園吏夢 憂喜塞翁心 細草誰開徑 芳條自結陰 由來居物外 無事可抽簪

十方俱是夢 一念偶尋山 望剎經巴寺 持瓶向蜀關 亂猨心本定 流水性長閑 世俗多離別 王城幾日還

律儀通外學 詩思入禪關 煙景隨緣到 風姿與道閑 貫花留靜室 咒水度空山 誰識浮雲意 悠悠天地間

相傳五部學 更有一人成 此日靈山去 何方半座迎 麻衣逢雪暖 草履躡雲輕 若見中林石 應知第四生

今夜初聽雨 江南杜若青 功名何鹵莽 兄弟總彫零 夢遠愁蝴蝶 情深愧鶺鴒 撫孤終日意 身世尚流萍

兵塵猶澒洞 僧舍亦徵求 師向江南去 予方轂下留 風霜兩足白 宇宙一身浮 歸及梅花發 題詩寄隴頭

江干望不極 樓閣影繽紛 水氣多爲雨 人煙遠是雲 予生何濩落 客路轉辛勤 楊柳牽愁思 和春上翠帬

瀟灑絕塵喧 清溪流遶門 水聲鳴石瀨 蘿影到林軒 地靜留眠鹿 庭虛下飲猨 春花正夾岸 何必問桃源

黃昏投古寺 深院一燈明 水砌長杉列 風廊敗葉鳴 山雲留別偈 王事速歸程 迢遰羅源路 輕輿候曉行

一宿西峰寺 塵煩暫覺清 遠林生夕籟 高閣起鐘聲 山寂僧初定 廊深火自明 雖云殊出處 聊與說無生

偶入橫山寺 湖山景最幽 露涵松翠濕 風湧浪花浮 老衲供茶盌 斜陽送客舟 自緣歸思促 不得更遲留

風軟扁舟穩 行依綠水堤 孤尊秋露滑 短櫂晚煙迷 夜靜月初上 江空天更低 飄飄信流去 悞過子猷溪

馬疲盤道峻 投宿入招提 雨急山溪漲 雲迷嶺樹低 涼風來殿角 赤日下天西 偃腹虛簷外 林空鳥恣啼

天涯芳草遍 江路又逢春 海月留人醉 山花笑客貧 離杯傾祖帳 征騎逐行塵 回首風流地 登臨少一人

野居何處是 軒外一橫塘 座納薰風細 簾垂白日長 面山如對畫 臨水坐流觴 更愛閑花木 欣欣得向陽

泊鴈鳴深渚 收霞落晚川 柝隨風斂陣 樓映月低弦 漠漠汀帆轉 幽幽岸火然 壑危通細路 溝曲繞平田

寒盡鴻先至 春回客未歸 蚤知名是病 不敢繡爲衣 霧積川原暗 山多郡縣稀 明朝下湘岸 更逐鷓鴣飛

雲雨一蕭散 悠悠關復河 俱從汎舟役 近隔洞庭波 楚水去不盡 秋風今又過 無因得相見 却恨寄書多

地盡江南戍 山分桂北林 火雲三月合 石路九疑深 暗谷隨風過 危橋共鳥尋 羈魂愁似絕 不復待猨吟

巴山不可上 徒馭亦裴回 舊棧歌難度 朝雲濕未開 瀑泉飛雪雨 驚獸走風雷 此去無停候 征人幾日回

萬人曾戰死 幾處見休兵 井邑初安堵 兒童未長成 涼風吹古木 野火入殘營 牢落千餘里 山空水復清

獨立荒亭上 蕭蕭對晚風 天高吳塞闊 日落楚山空 猨叫三聲斷 江流一水通 前程千萬里 一夕宿巴東

相邀寒影晚 惜別故山空 鄰里疎林在 池塘野水通 十年難遇後 一醉幾人同 復此悲行子 蕭蕭逐轉蓬

朝沐敞南闈 盤跚待日晞 持梳髮更落 覽鏡意多違 吾友見嘗少 春風去不歸 登高取一醉 猶可及芳菲

春風歸戚里 曉日上花枝 清管新鶯發 重門細柳垂 經過千騎客 調笑五陵兒 何事靈臺客 狂歌自不知

留歡方繼燭 此會豈他人 鄉里遊從舊 兒童內外親 夜深愁不醉 老去別何頻 莫折園中柳 相看惜暮春

瀧路下丹徼 郵童揮畫橈 山回千騎隱 雲斷兩鄉遙 漁滬擁寒溜 畬田落遠燒 維舟更相憶 惆悵坐空宵

衰客慙墨綬 素舸逐秋風 雲雨恩難報 江湖意已終 縣當仙洞口 路出故園東 唯有新離恨 長留夢寐中

車馬去遲遲 離言未盡時 看花一醉別 會面幾年期 樵路高山館 漁洲楚帝祠 南登回首處 猶得望京師

謬官辭獲免 濫獄會平反 遠與故人別 龍鍾望所言 陰天寒不雨 古木夜多猨 老病北歸去 餘年學灌園

行旅悲搖落 風波厭別離 客程秋草遠 心事故人知 暮鳥翻江岸 征徒起路岐 自應無定所 還似欲相隨

府中相見少 江上獨行遙 會日起離恨 新年別舊僚 春雲猶伴雪 寒渚未通潮 回首羣山暝 思君轉寂寥

歲除日又暮 山險路仍新 驅傳迷深谷 瞻星記北辰 古亭聊假寐 中夜忽逢人 相問皆嗚咽 傷心不待春

潮水忽復過 雲帆儼欲飛 故園雙闕下 左宦十年歸 晚景照華髮 涼風吹繡衣 淹留更一醉 老去莫相違

知音不可遇 才子向天涯 遠水下山急 孤舟上路賒 亂雲收暮雨 雜樹落疎花 到日應文會 風流勝阮家

南行無俗侶 秋鴈與寒雲 野趣自多愜 名香日總聞 吳山中路斷 浙水半江分 此地登臨慣 含情一送君

身爲百里長 家寵五諸侯 含笑聽猨狖 搖鞭望斗牛 梅花堪比雪 芳草不知秋 別後南風起 相思夢嶺頭

鄉人去欲盡 北鴈又南飛 京洛風塵久 江湖音信稀 舊山知獨往 一醉莫相違 未得辭羈旅 無勞問是非

遙夜獨不寐 寂寥蓬戶中 河明五陵上 月滿九門東 舊知親友散 故園江海空 懷歸正南望 此夕起秋風

鐘鼓喧離日 車徒促夜裝 曉廚新變火 輕柳暗翻霜 傳鏡看華髮 持杯話故鄉 每嫌兒女淚 今日自霑裳

君去方爲宰 干戈尚未銷 邑中殘老小 亂後少官僚 廨宇經兵火 公田沒海潮 到時應變俗 新政滿餘姚

征役各異路 煙波同旅愁 輕橈上桂水 大艑下揚州 何處成後會 今朝分舊遊 離心比楊柳 蕭颯不勝秋

擬歸雲壑去 聊寄宦名中 俸祿資生事 文章實國風 聽潮回楚浪 看月照隋宮 儻有登樓望 還應伴庾公

不與名利隔 且爲江漢遊 吳山本佳麗 謝客舊淹留 狹道通陵口 貧家住蔣州 思歸復怨別 寥落詎關秋

巴江秋欲盡 遠別更淒然 月照高唐峽 人隨賈客船 積雲藏嶮路 流水促行年 不料相逢日 空悲尊酒前

九門思諫議 萬里採風謠 關外逢秋月 天涯過晚潮 鴈來雲杳杳 木落浦蕭蕭 空怨他鄉別 迴舟暮寂寥

爲文通絕境 從宦及良辰 洛下知名早 腰邊結綬新 且傾浮菊酒 聊拂染衣塵 獨恨滄波侶 秋來別故人

邦君採菊地 近接旅人居 一命招衰疾 清光照里閭 去官慚比謝 下榻貴同徐 莫怪沙邊倒 偏霑杯酌餘

無言堪自喩 偶坐更相悲 木落驚年長 門閑惜草衰 買山猶未得 諫獵又非時 設被浮名繫 歸休漸欲遲

萍翻蓬自卷 不共本心期 復入重城裏 頻看百草滋 水流歸思遠 花發長年悲 盡日春風起 無人見此時

湘流分曲浦 繚繞古城東 岸轉千家合 林開一鏡空 人生無事少 心賞幾回同 且復忘羈束 悠悠落照中

回環路不盡 歷覽意彌新 古木畬田火 澄江盪槳人 緩歌尋極浦 一醉送殘春 莫恨長沙遠 他年憶此辰

何時別故鄉 歸去佩銅章 親族移家盡 閭閻百戰場 背關餘古木 近塞足風霜 遺老應相賀 知君不下堂

軒車出東閣 都邑遶南河 馬首先春至 人心比歲和 省風傳隱恤 持法去煩苛 却想埋輪者 論功此日多

祖帳臨鮫室 黎人擁鷁舟 坐藍高士去 繼組鄙夫留 白日落寒水 青楓遶曲洲 相看作離別 一倍不禁愁

門前水流咽 城下亂山多 非是還家路 寧知枉騎過 風煙復欲隔 悲笑屢相和 不學陶公醉 無因奈別何

行役留三楚 思歸又一春 自疑冠下髮 聊此鏡中人 機息知名誤 形衰恨道貧 空將舊泉石 長與夢相親

春山多勝事 賞翫夜忘歸 掬水月在手 弄花香滿衣 興來無遠近 欲去惜芳菲 南望鳴鐘處 樓臺深翠微

山暝飛羣鳥 川長泛四鄰 煙歸河畔草 月照渡頭人 朋友懷東道 鄉關戀北辰 去留無所適 岐路獨迷津

地際朝陽滿 天邊宿霧收 風兼殘雪起 河帶斷冰流 北闕馳心極 南圖尚旅遊 登臨思不已 何處得銷愁

隱几讀黃老 閑居耳目清 僻居人事少 多病道心生 雨洗山林濕 鴉鳴池館晴 晚來因廢卷 行藥至西城

看爾動行櫂 未收離別筵 千帆忽見及 亂却故人船 紛泊雁羣起 逶迤沙漵連 長亭十里外 應是少人煙

蒼茫日初宴 遙野雲初收 殘雨北山裏 夕陽東渡頭 舟依漁溓合 水入田家流 何意君迷駕 山林應有秋

使臣方擁傳 王事遠辭家 震澤逢殘雨 新豐過落花 水萍千葉散 風柳萬條斜 何處看離恨 春江無限沙

古渡大江濱 西南距要津 自當舟檝路 應濟往來人 翻浪驚飛鳥 回風起綠蘋 君看波上客 歲晚獨垂綸

落日映危檣 歸僧向岳陽 注瓶寒浪靜 讀律夜船香 苦霧沈山影 陰霾發海光 羣生一何負 多病禮醫王

好勇知名早 爭雄上將間 戰多春入塞 獵慣夜登山 陣合龍蛇動 軍移草木閑 今來部曲盡 白首過蕭關

相悲得成長 同是外家恩 舊業廢三畝 弱年成一門 城開山日早 吏散渚禽喧 東閣謬容止 予心君冀言

傳詔收方貢 登車著賜衣 榷商蠻客富 稅地芋田肥 雲白風雷歇 林清洞穴稀 炎涼君莫問 見即在忘歸

楚鄉雲水內 春日衆山開 淮浪參差起 江帆次第來 獨歸初失桂 共醉忽停杯 漢詔年年有 何愁掩上才

愁與醉相和 昏昏竟若何 感年懷闕久 失意夢鄉多 雨裏行青草 山前望白波 江樓覆棋好 誰引仲宣過

襃谷通岷嶺 青冥此路深 晚程椒瘴熱 野飯荔枝陰 古郡三刀夜 春橋萬里心 唯應對楊柳 暫醉卓家琴

南想宣城郡 清江野戍閑 艨艟高映浦 睥睨曲隨山 名寄圖書內 威生將吏間 春行板橋暮 應伴庾公還

霄漢正聯飛 江湖又獨歸 暫歡同賜被 不待易朝衣 山雨迎軍晚 蘆風候火微 還當宴鈴閣 謝守亦光輝

二職亞陶公 歸程與夢同 柳垂平澤雨 魚躍大河風 混跡威長在 孤清志自雄 應嗤向隅者 空寄路塵中

玉貌承嚴訓 金聲稱上才 列筵青草偃 驟馬綠楊開 潘縣花添發 梅家鶴暫來 誰知望恩者 空逐路人回

恭聞林下別 未至亦霑裳 荻岸雨聲盡 江天虹影長 佩韋宗嬾慢 偷橘愛芳香 遙想從公後 稱榮在上堂

組綬掩衰顏 輝光里第間 晚涼經灞水 清晝入商山 行境逢花發 彈琴見鶴還 唯應理農後 鄉老賀君閑

素舸載陶公 南隨萬里風 梅花成雪嶺 橘樹當家僮 祠掩荒山下 田開野荻中 歲終書善績 應與古碑同

玉勒侍行襜 郄超未有髯 守儒輕獵騎 承誨訪沈潛 雲勢將峰雜 江聲與嶼兼 還當見王粲 應念二毛添

玉人垂玉鞭 百騎帶櫜鞬 從賞野郵靜 獻新秋果鮮 塞屯豐雨雪 虜帳失山川 遙想稱觴後 唯當共被眠

垂楊真可憐 地勝覺春偏 一穗雨聲裏 千條池色前 露繁光的皪 日麗影團圓 若到隋隄望 應逢花滿船

東門雪覆塵 出送陝城人 粉郭朝喧市 朱橋夜掩津 上寮應重學 小吏已甘貧 謝朓曾爲掾 希君一比鄰

粲粲美仍都 清閑一貴儒 定交分玉劒 發詠寫冰壺 風景隨台位 河山入障圖 上堂多慶樂 肯念谷中愚

千山冰雪晴 山靜錦花明 羣鶴棲蓮府 諸戎拜柳營 浪依巴字息 風入蜀關清 豈念在貧巷 竹林鳴鳥聲

曉日照樓船 三軍拜峽前 白雲隨浪散 青壁與城連 萬嶺岷峨雪 千家橘柚川 還知楚河內 天子許經年

巴字天邊水 秦人去是歸 棧長山雨響 溪亂火田稀 俗富行應樂 官雄祿豈微 魏舒終有淚 還識甯家衣

炎天故絳路 千里麥花香 董澤雷聲發 汾橋水氣涼 府趨隨宓賤 野宴接王祥 送客今何幸 經宵醉玉堂

黃葉落不盡 蒼苔隨雨生 當軒置尊酒 送客歸江城 竹裏聞機杼 舟中見弟兄 岳陽賢太守 應爲改鄉名

出身因強學 不以外家榮 年少無遺事 官閑有政聲 曉山臨野渡 落日照軍營 共賞高堂下 連行弟與兄

臨杯忽泫然 非是惡離弦 塵陌望松雪 我衰君少年 幽僧曝山果 寒鹿守冰泉 感物如有待 況依回也賢

相識少相知 與君俱已衰 笙鏞新宅第 岐路古山陂 學道功難就 爲儒事本遲 惟當與漁者 終老遂其私

江平蘆荻齊 五兩貼檣低 遶郭覆晴雪 滿船聞曙雞 鱣魴宜入貢 橘柚亦成蹊 還似海沂日 風清無鼓鼙

雲起山城暮 沈沈江上天 風吹建業雨 浪入廣陵船 久是吳門客 嘗聞謝守賢 終悲去國遠 淚盡竹林前

佳人比香草 君子即芳蘭 寶器金罍重 清音玉珮寒 貢文齊受寵 獻禮兩承歡 鞍馬幷汾地 爭迎陸與潘

蒼蒼楓樹林 草合廢宮深 越水風浪起 吳王歌管沈 燕歸巢已盡 鶴語塚難尋 旅泊彼何夜 希君抽玉琴

昏昏醉老夫 灌頂遇醍醐 嬪御呈心鏡 君王賜髻珠 降魔須戰否 問疾敢行無 深契何相秘 儒宗本不殊

含情脫佩刀 持以佐賢豪 是月霜霰下 伊人行役勞 事將名共易 文與行空高 去矣奉戎律 悲君爲我曹

高樓吹玉簫 車馬上河橋 岐路自奔隘 壺觴終寂寥 芳蘭生貴里 片玉立清朝 今日台庭望 心遙非地遙

素壁畫飛泉 從雲落樹顛 練垂疑葉響 雲幷覺枝偏 利物得雙劒 爲儒當一賢 應思灑塵陌 調膳亦芳鮮

病老正相仍 忽逢張道陵 羽衣風淅淅 仙貌玉稜稜 叱我問中壽 教人祈上昇 樓居五雲裏 幾與武皇登

四戶八窗明 玲瓏逼上清 外欄黃鵠下 中柱紫芝生 每帶雲霞色 時聞簫管聲 望君兼有月 幢蓋儼層城

銜杯吹急管 滿眼起風砂 大漠山沈雪 長城草發花 策行須耻戰 虜在莫言家 余亦祈勳者 如何別左車

暖景登橋望 分明春色來 離心自惆悵 車馬亦裴回 遠雪和霜積 高花占日開 從官竟何事 憂患已相催

孤賤易磋砣 其如酷似何 衰榮同族少 生長外家多 別國桑楡在 沾衣血淚和 應憐失行鴈 霜霰寄煙波

愛爾似龍媒 翩翩千里迴 書從外氏學 竹自晉時栽 擁棹逢鷗舞 憑闌見雨來 上堂多慶樂 不醉莫停杯

雷響風仍急 人歸鳥亦還 亂雲方至水 驟雨已喧山 田鼠依林上 池魚戲草間 因茲屏埃霧 一詠一開顏

洛浦想江津 悲懽共此辰 採花湖岸菊 望國舊樓人 鴈別聲偏苦 松寒色轉新 傳書問漁叟 借寇爾何因

飛軒不駐輪 感激漢儒臣 氣懾千夫勇 恩傳萬里春 古原收野燎 寒笛怨空鄰 書此達良友 五陵風雨頻

清秋來幾時 宋玉已先知 曠朗霞映竹 澄明山滿池 葺橋雙鶴赴 收果衆猨隨 韶樂方今奏 雲林徒蔽虧

蕭條良夜永 秋草對衰顏 露下鳥初定 月明人自閑 獨悲無舊業 共喜出時艱 爲問功成後 同遊何處山

清源君子居 左右盡圖書 三逕春自足 一飄歡有餘 庭莎成野席 闌藥是家蔬 幽顯豈殊迹 昔賢徒病諸

經過里巷春 同是謝家鄰 願我覺衰早 荷君留醉頻 松高猶覆草 鶴起暫縈塵 始悟達人志 患名非患貧

聯飛獨不前 迥落海南天 賈傅竟行矣 邵公唯泫然 瘴開山更遠 路極水無邊 沈劣本多感 況聞原上篇

清秋多暇日 況乃是夫君 習靜通仙事 書空閱篆文 劒飛終上漢 鶴夢不離雲 無限煙霄路 何嗟迹未分

攀龍與泣麟 哀樂不同塵 九陌霄漢侶 一燈冥漠人 舟沈驚海闊 蘭折怨霜頻 已矣復何見 故山應更春

祥光若可求 閨女夜登樓 月露浩方下 河雲凝不流 鉛華潛警曙 機杼暗傳秋 迴想歛餘睠 人天俱是愁

涼風吹玉露 河漢有幽期 星彩光仍隱 雲容掩復離 良宵驚曙早 閏歲怨秋遲 何事金閨子 空傳得網絲

不敢苦相留 明知不自由 嚬眉乍欲語 歛笑又低頭 舞態兼些醉 歌聲似帶羞 今朝總見也 只不解人愁

提劒風雷動 垂衣日月明 禁花呈瑞色 國老見星精 發棹魚先躍 窺巢鳥不驚 山呼一萬歲 直入九重城

天香五鳳彩 御馬六龍文 雨露清馳道 風雷翊上軍 高旍花外轉 行漏樂前聞 時見金鞭舉 空中指瑞雲

妙算干戈止 神謀宇宙清 兩堦文物盛 七德武功成 校獵長楊苑 屯軍細柳營 歸來獻明主 歌舞溢春城

天樂下天中 雲輧儼在空 鉛黃豔河漢 笑語合笙鏞 已見長隨鳳 仍聞不避熊 君王親試舞 閶闔靜無風

元瑜思舊幕 幾夜夢旌旃 暑退蒹葭雨 秋生鼓角天 月明三峽路 浪裏九江船 囗囗囗囗囗 囗囗囗囗囗

葉下山邊路 行人見自悲 夜寒逢雪處 日暖到村時 語少心常苦 愁深醉自遲 囗囗囗囗囗 羨有幕中期

延步愛清晨 空山日照春 蜜房那有主 石室自無鄰 泉急魚依藻 花繁鳥近人 誰言失徒侶 唯與老相親

步月訪諸鄰 蓬居宿近臣 烏裘先醉客 清鏡早朝人 壞壁煙垂網 香街火照塵 悲榮俱是分 吾亦樂吾貧

春風生百藥 幾處术苗香 人遠花空落 溪深日復長 病多知藥性 老近憶仙方 清節何由見 三山桂自芳

河漢淨無雲 鴻聲此夜聞 素心難比石 蒼鬢欲如君 露槿月中落 風螢池上分 何言千載友 同迹不同羣

瘴海寄雙魚 中宵達我居 兩行燈下淚 一紙嶺南書 地說炎蒸極 人稱老病餘 殷勤報賈傅 莫共酒杯疎

長安三月春 難別復難親 不識冶遊伴 多逢憔悴人 漸知歡澹薄 轉覺老殷勤 去矣盡如此 此辭悲未陳

壯志隨年盡 謀身意未安 風塵交契闊 老大別離難 臘近晴多暖 春遲夜却寒 誰堪少兄弟 三十又無官

終夜寢衣冷 開門思曙光 空堦一藂葉 華室四鄰霜 望闕覺天迥 憶山愁路荒 途中一留滯 雙鬢颯然蒼

清冬和暖天 老鈍晝多眠 日愛閭巷靜 每聞官吏賢 寒葅供家食 腐葉宿廚煙 且復執杯酒 無煩輕議邊

古村荒石路 歲晏獨言歸 山雪厚三尺 社楡麄十圍 虯龍寧守蟄 鸞鶴豈矜飛 君子固安分 毋聽勞者譏

深山夜雪晴 坐憶曉山明 讀易罷三卷 彈琴當五更 薜蘿枯有影 嵓壑凍無聲 此夕一相望 君應知我誠

不覺老將至 瘦來方自驚 朝昏多病色 起坐有勞聲 腠暖苦肌痒 藏虛唯耳鳴 桑公富靈術 一爲保餘生

華軒邇台座 顧影忝時倫 弱質偃彌曠 清風來亦頻 恩輝坐凌邁 景物恣芳新 終乃愧吾友 無容私此身

儒服策羸車 惠然過我廬 敘年慙已長 稱從意何疎 作吏清無比 爲文麗有餘 應嗤受恩者 頭白讀兵書

玉洞秦時客 焚香映綠蘿 新傳左慈訣 曾與右軍鵝 井臼陰苔遍 方書古字多 成都今日雨 應與酒相和

竹窗聞遠水 月出似溪中 香覆經年火 幡飄後夜風 性昏知道晚 學淺喜言同 一悟歸身處 何山路不通

古巷牛羊出 重門接柳陰 閑看入竹路 自有向山心 種藥齊幽石 耕田到遠林 願同詞賦客 得興謝家深

南北與山鄰 蓬菴庇一身 繁霜疑有雪 枯草似無人 遂性在耕稼 所交唯賤貧 何言張掾傲 每重德璋親

夜宿密公室 話馀將晝興 遶堦三逕雪 當戶一池冰 家訓資風化 心源隱政能 明朝復何見 萊草古溝堘

相逢空握手 往事不堪思 見少情難盡 愁深語自遲 草生分路處 雨散出山時 強得寬離恨 唯當說後期

高柳滿春城 東園有鳥聲 折花朝露滴 漱石野泉清 心許陶家醉 詩逢謝客呈 應憐末行吏 曾是魯諸生

禮足一垂淚 醫王知病由 風螢方喜夜 露槿已傷秋 顧以兒童愛 每從仁者求 將祈竟何得 滅跡在緇流

當軒雲月開 清夜故人桮 擁褐覺霜下 抱琴聞鴈來 迎風君顧步 臨路我遲迴 雙鬢共如此 此懽非易陪

高甃絕行塵 開簾似有春 風傾竹上雪 山對酒邊人 步暖先逢日 書空遠見鄰 還同內齋暇 登賞及諸姻

高樓倚玉梯 朱檻與雲齊 顧盼親霄漢 談諧息鼓鼙 洪河斜更直 野雨急仍低 今日陪尊俎 唯當醉似泥

露白菊氛氳 西樓盛襲文 玉筵秋令節 金鉞漢元勳 說劍風生座 抽琴鶴遶雲 謏儒無以荅 願得備前軍

玉壺傾菊酒 一顧得淹留 彩筆徵枚叟 花筵舞莫愁 管弦能駐景 松桂不停秋 爲謝蓬蒿輩 如何霜霰稠

瓊尊猶有菊 可以獻留侯 願比三花秀 非同百卉秋 金英分蘂細 玉露結房稠 黃雀知恩在 銜飛亦上樓

青舸錦帆開 浮天接上台 晚鶯和玉笛 春浪動金罍 舟檝方朝海 鯨鯢自曝腮 應憐似萍者 空逐榜人回

映竹水田分 當山起鴈羣 陽峰高對寺 陰井下通雲 雪晝唯逢鶴 花時此見君 由來禪誦地 多有謝公文

隔窗棲白鶴 似與鏡湖鄰 月照何年樹 花逢幾遍人 岸莎青有路 苔徑綠無塵 永願容依止 僧中老此身

看月復聽琴 移舟出樹陰 夜村機杼急 秋水芰荷深 石靜龜潛上 萍開果暗沈 何言奉杯酒 得見五湖心

松高蘿蔓輕 中有石牀平 下界水長急 上方燈自明 空門不易啓 初地本無程 迴步忽山盡 萬緣從此生

把菊歎將老 上樓悲未還 短長新白髮 重疊舊青山 霜氣清衿袖 琴聲引醉顏 竹林唯七友 何幸亦登攀

寺涼高樹合 臥石綠陰中 伴鶴慙僊侶 依僧學老翁 魚沈荷葉露 鳥散竹林風 始悟塵居者 應將火宅同

圓月出山頭 七賢林下遊 梢梢寒葉墜 灩灩月波流 鳧鵠共思曉 菰蒲相與秋 明當此中別 一爲望汀洲

泉清蘭菊稠 紅果落城溝 保慶臺榭古 感時琴瑟秋 碩儒歡頗至 名士禮能周 爲謝邑中少 無驚池上鷗

衰蹇步難前 上山如上天 塵泥來自晚 猨鶴到何先 萬壑應孤磬 百花通一泉 蒼蒼此明月 下界正沈眠

玉勒聚如雲 森森鸞鶴羣 據梧花罽接 沃盥石泉分 華味慙初識 新聲喜盡聞 此山招老賤 敢不謝夫君

綠砌紅花樹 狂風獨未吹 光中疑有燄 密處似無枝 鳥動香輕發 人愁影屢移 今朝數片落 爲報漢郎知

引水香山近 穿雲復遶林 纔聞籬外響 已覺石邊深 滿處侵苔色 澄來見柳陰 微風月明夜 知有五湖心

玉幹一尋餘 苔花錦不如 勁堪和醉倚 輕好向空書 采拂稽山曲 因依釋氏居 方辰將獨步 豈與此君疎

山映南徐暮 千帆入古津 魚驚出浦火 月照渡江人 清鏡催雙鬢 滄波寄一身 空憐莎草色 長接故園春

家寄五湖間 扁舟往復還 年年生白髮 處處上青山 去國空知遠 安身竟不閑 更悲江畔柳 長是北人攀

圓月出高城 蒼蒼照水營 江中正吹笛 樓上又無更 洛下仍傳箭 關西欲進兵 誰知五湖外 諸將但爭名

故關衰草遍 離別自堪悲 路出寒雲外 人歸暮雪時 少孤爲客早 多難識君遲 掩淚空相向 風塵何處期

樹老野泉清 幽人好獨行 去閑知路靜 歸晚喜山明 蘭芰通荒井 牛羊出古城 茂陵秋最冷 誰念一書生

廢寺連荒壘 那知見子真 關城夜有雪 冰渡曉無人 酒裏唯多病 山中願作鄰 常聞兄弟樂 誰肯信家貧

高木已蕭索 夜雨復秋風 墜葉鳴藂竹 斜根擁斷蓬 半侵山色裏 長在水聲中 此地何人到 雲門去亦通

瓶鉢繞禪衣 連宵宿翠微 樹開巴水遠 山曉蜀星稀 識遍中朝貴 多諳外學非 何當一傳付 道侶願知歸

楚國青蕪上 秋雲似白波 五湖長路少 九派亂山多 謝守通詩宴 陶公許醉過 憮然餞離阻 年鬢兩蹉跎

諫獵名空久 多因病與貧 買書行幾市 帶雨別何人 客路山連水 軍州日映塵 淒涼一分手 俱恨老相親

謀身當議罪 寧遣友朋聞 禍近防難及 愁長事未分 寂寥驚遠語 幽閉望歸雲 親戚如相見 唯應泣向君

泥坂望青城 浮雲與棧平 字形知國號 眉勢識山名 編簡塵封閣 戈鋋雪照營 男兒須聘用 莫信筆堪耕

時難訪親戚 相見喜還悲 好學年空在 從戎事已遲 聽琴泉落處 步履雪深時 惆悵多邊信 青山共有期

坐見春雲暮 無因報所思 川平人去遠 日暖鴈飛遲 對酒山長在 看花鬢自衰 誰堪登灞岸 還作舊鄉悲

叢篁叫寒笛 滿眼塞山青 才子尊前畫 將軍石上銘 獵聲雲外響 戰血雨中腥 苦樂從來事 因君一涕零

舊居無舊鄰 似見故鄉春 復對別離酒 欲成衰老人 客衣頻染淚 軍旅亦多塵 握手重相勉 平生心所因

襃斜行客過 棧道響危空 路濕雲初上 山明日正中 水程通海貨 地利雜吳風 一別金門遠 何人復薦雄

傳令收遺籍 諸儒喜餞君 孔家唯有地 禹穴但生雲 編簡知還續 蟲魚亦自分 如逢北山隱 一爲謝移文

黃河九曲流 繚繞古邊州 鳴鴈飛初夜 羌胡正晚秋 淒涼金管思 迢遰玉人愁 七葉推多慶 須懷殺敵憂

洞庭芳草遍 楚客莫思歸 經難人空老 逢春鴈自飛 東西兄弟遠 存沒友朋稀 獨立還垂淚 天南一布衣

欲成雲海別 一夜夢天涯 白浪緣江雨 青山繞縣花 風標當劇部 冠帶稱儒家 去矣謝親愛 知予髮已華

郎馬兩如龍 春朝上路逢 鴛鴦初集水 薜荔欲依松 步帳歌聲轉 妝臺燭影重 何言在陰者 得是戴侯宗

累職比柴桑 清秋入楚鄉 一船燈照浪 兩岸樹凝霜 亭吏趨寒霧 山城斂曙光 無辭折腰久 仲德在鴛行

苦心三十載 白首遇艱難 舊地成孤客 全家賴釣竿 貌衰緣藥盡 起晚爲山寒 老病今如此 無人更問看

久爲名所誤 春盡始歸山 落羽羞言命 逢人強破顏 交疎貧病裏 身老是非間 不及東溪月 漁翁夜往還

千室暮山西 浮雲與樹齊 剖辭雲落紙 擁吏雪成泥 野火蘆千頃 河田水萬畦 不知琴月夜 誰得聽烏啼

故交三四人 聞別共霑巾 舉目是陳事 滿城無至親 身從喪日病 家自儉年貧 此去何堪遠 遺孤在舊鄰

天晴禾黍平 暢目亦傷情 野店雲日麗 孤莊砧杵鳴 川原唯寂寞 岐路自縱橫 前後無儔侶 此懷誰與呈

夢別一仙人 霞衣滿鶴身 旌幢天路晚 桃杏海山春 種玉非求稔 燒金不爲貧 自憐頭白早 難與葛洪親

周郎三十餘 天子賜魚書 龍節隨雲水 金鐃動里閭 松聲三楚遠 鄉思百花初 若轉弘農守 蕭咸事不如

古堤迎拜路 萬里一帆前 潮作澆田雨 雲成煮海煙 吏閑唯重法 俗富不憂邊 西掖今宵詠 還應寄阿連

漸欲休人事 僧房學閉關 伴魚浮水上 看鶴向林間 寺古秋仍早 松深暮更閑 月中隨道友 夜夜坐空山

依佛不違親 高堂與寺鄰 問安雙樹曉 求膳一僧貧 持呪過龍廟 翻經化海人 還同惠休去 儒者亦霑巾

寒食空江曲 孤舟渺水前 鬬雞沙鳥異 禁火岸花然 日霽開愁望 波喧警醉眠 因看數莖鬢 倍欲惜芳年

萬戟淩霜布 森森瑞氣間 垂衣當曉日 上壽對南山 濟濟延多士 躚躚舞百蠻 小臣無事諫 空愧伴鳴環

鳴珮隨鵷鷺 登堦見冕旒 無能裨聖代 何事別滄洲 閑夜貧還醉 浮名老漸羞 鳳城春欲晚 郎吏憶同遊

帶綬別鄉親 東爲千里人 俗訛唯競祭 地古不留春 野戍雲藏火 軍城樹擁塵 少年何所重 才子又清貧

鶴唳蒹葭曉 中流見楚城 浪清風乍息 山白月猶明 廢路開荒木 歸人種古營 懸聞正訛俗 邴曼更知名

賜衣兼授節 行日郢中聞 花發登山廟 天晴閱水軍 漁商三楚接 郡邑九江分 高興應難遂 元戎有大勳

江源南去永 野渡暫維梢 古戍懸魚網 空林露鳥巢 雪晴山脊見 沙淺浪痕交 自笑無媒者 逢人作解嘲

夜涼河漢白 卷箔出南軒 過月鴻爭遠 辭枝葉暗翻 獨謠聞麗曲 緩步接清言 宣室思前席 行看拜主恩

舊宅平津邸 槐陰接漢宮 鳴騶馳道上 寒日直廬中 白雪歌偏麗 青雲宦早通 悠然一縫掖 千里限清風

留春春竟去 春去花如此 蝶舞遶應稀 鳥驚飛詎已 衰紅辭故萼 繁綠扶彫蕊 自委不勝愁 庭風那更起

明鏡出匣時 明如雲間月 一別青春鑑 回光照華髪 美人昔自愛 鞶帶手中結 願以三五期 經天無玷缺

旦隨三鳥去 羽節凌霞光 暮與雙鳧宿 雲車下紫陽 天壇臨月近 洞水出山長 海嶠年年別 丘陵徒自傷

天河夜未央 漫漫復蒼蒼 重君遠行至 及此明目光 華星暎衰柳 暗水入寒塘 客心定何似 餘歡方自長

手中青銅鏡 照我少年時 衰颯一如此 清光難復持 欲令孤月掩 從遣半心疑 縱使逢人見 猶勝自見悲

孤雲生西北 從風東南飄 帝鄉日已遠 蒼梧無還飆 已矣玄鳳歎 嚴霜集靈苕 君其勉我懷 歲暮孰不彫

訪竹越雲崖 即林若溪絕 寧知修幹下 漠漠秋苔潔 清光溢空曲 茂色臨幽澈 採摘愧芳鮮 奉君歲暮節

長生邊城傍 出身事弓馬 少年有膽氣 獨獵陰山下 偶與匈奴逢 曾擒射鵰者 名懸壯士籍 請君少相假

微風驚暮坐 臨牖思悠哉 開門復動竹 疑是故人來 時滴枝上露 稍沾堦下苔 何當一入幌 爲拂綠琴埃

漠漠復霏霏 爲君垣上衣 昭陽輦下草 應笑此生非 掩藹青春去 蒼茫白露稀 猶勝萍逐水 流浪不相依

漢章雖約法 秦律已除名 謗遠人多惑 官微不自明 霜風先獨樹 瘴雨失荒城 疇昔長沙事 三年召賈生

人言下江疾 君道下江遲 五月江路惡 南風驚浪時 應知近家喜 還有異鄉悲 無奈孤舟夕 山歌聞竹枝

月落寒霧起 沈思浩通川 宿禽囀木散 山澤一蒼然 漠漠沙上路 沄沄洲外田 猶當依遠樹 斷續欲窮天

涼王宮殿盡 蕪沒隴雲西 今日聞君使 雄心逐鼓鼙 行當收漢壘 直可取蒲泥 舊國無由到 煩君下馬題

木隕水歸壑 寂然無念心 南行有真子 被褐息山陰 石路瑤草散 松門寒景深 吾師亦何愛 自起定中吟

白馬羽林兒 揚鞭薄暮時 獨將輕騎出 暗與伏兵期 雨雪移軍遠 旌旗上壠遲 聖心戎寄重 未許讓恩私

臥牀如舊日 窺戶易傷春 靈壽扶衰力 芭蕉對病身 道心空寂寞 時物自芳新 旦夕誰相訪 唯當攝上人

侍臣朝謁罷 戚里自相過 落日青絲騎 春風白紵歌 恩承三殿近 獵向五陵多 歸路南橋望 垂楊拂細波

離亭餞落暉 臘酒減春衣 歲晚煙霞重 川寒雲樹微 戎裝千里至 舊路十年歸 還似汀洲雁 相逢又背飛

山陰尋道士 暎竹羽衣新 侍坐雙童子 陪遊五老人 水花松下靜 壇草雪中春 見說桃源洞 如今猶避秦

微月空山曙 春祠謁少君 落花壇上拂 流水洞中聞 酒引芝童奠 香餘桂子焚 鶴飛將羽節 遙向赤城分

東門有行客 落日滿前山 聖代誰知者 滄洲今獨還 片雲歸海暮 流水背城閑 余亦依嵩潁 松花深閉關

邊庭漢儀重 旌甲似雲中 虜地山川壯 單于鼓角雄 關寒塞榆落 月白胡天風 君逐嫖姚將 麒麟有戰功

調元方翼聖 軒蓋忽言東 道以中樞密 心將外理同 白頭生遠浪 丹葉下高楓 江上蕭疎雨 何人對謝公

薙草開三徑 巢林喜一枝 地寬留種竹 泉淺欲開池 紫閣當疎牖 青松入壞籬 從今安僻陋 蕭相是吾師

十年離亂後 長大一相逢 問姓驚初見 稱名憶舊容 別來滄海事 語罷暮天鐘 明日巴陵道 秋山又幾重

邊聲日夜合 朔風驚復來 龍山不可望 千里一裴回 捐扇破誰執 素紈輕欲裁 非時妬桃李 自是舞陽臺

草綠古燕州 鶯聲引獨遊 雁歸天北畔 春盡海西頭 向日花偏落 馳年水自流 感恩知有地 不上望京樓

遍與傍人別 臨終盡不愁 影堂誰爲掃 坐塔自看修 白日鐘邊晚 青苔鉢上秋 天涯禪弟子 空到柏巖遊

身承漢飛將 束髮即言兵 俠少何相問 從來事不平 黃雲斷朔吹 白雪擁沙城 幸應邊書募 橫戈會取名

爭場看鬬雞 白鼻紫騮嘶 漳水春閨晚 叢臺日向低 歇鞍珠作汗 試劒玉如泥 爲謝紅梁燕 年年妾獨棲

入夜思歸切 笛聲清更哀 愁人不願聽 自到枕前來 風起塞雲斷 夜深關月開 平明獨惆悵 落盡一庭梅

駿馬事輕車 軍行萬里沙 胡山通嗢落 漢節繞渾邪 桂滿天西月 蘆吹塞北笳 別離俱報主 路極不爲賒

日長原野靜 杖策步幽巘 雉雊麥苗陰 蝶飛溪草晚 我生好閒放 此去殊未返 自是君不來 非關故山遠

入谷訪君來 秋泉已堪涉 林間人獨坐 月下山相接 重露濕蒼苔 明燈照黃葉 故交一不見 素髮何稠疊

昔人登此地 丘隴已前悲 今日又非昔 春風能幾時 風吹城上樹 草沒城邊路 城裏月明時 精靈自來去

南樓西下時 月裏聞來棹 桂水舳艫迴 荆州津濟鬧 移帷望星漢 引帶思容貌 今夜一江人 唯應妾身覺

遊童蘇合彈 倡女蒲葵扇 初日映城時 相思忽相見 褰裳蹋路草 理鬢回花面 薄暮不同歸 留情此芳甸

涼州風月美 遙望居延路 汎汎下天雲 青青緣塞樹 燕山蘇武上 海島田橫住 更是草生時 行人出門去

榮家兼佐幕 叔父似還鄉 王粲名雖重 郄超髯未長 鳴橈過夏口 斂笏見潯陽 後夜相思處 中庭月一方

露濕月蒼蒼 關頭榆葉黃 迴輪照海遠 分彩上樓長 水凍頻移幕 兵疲數望鄉 只應城影外 萬里共胡霜

雁塞日初晴 狐關雪復平 危樓緣廣漠 古竇傍長城 拂劍金星出 彎弧玉羽鳴 誰知係虜者 賈誼是書生

巫山十二峯 皆在碧虛中 迴合雲藏月 霏微雨帶風 猿聲寒過澗 樹色暮連空 愁向高唐望 清秋見楚宮

天山一丈雪 雜雨夜霏霏 濕馬胡歌亂 經烽漢火微 丁零蘇武別 疎勒范羌歸 若看關頭下 長榆葉定稀

柘彈連錢馬 銀鉤妥墮鬟 摘桑春陌上 踏草夕陽間 意合辭先露 心誠貌却閒 明朝若相憶 雲雨出巫山

碧水暎丹霞 濺濺度淺沙 暗通山下草 流出洞中花 淨色和雲落 喧聲遶石斜 明朝更尋去 應到阮郎家

草色隨驄馬 悠悠共出秦 水傳雲夢曉 山接洞庭春 帆影連三峽 猿聲在四鄰 青門一分手 難見杜陵人

東門垂柳長 迴首獨心傷 日煖臨芳草 天晴憶故鄉 暎花鸎上下 過水蝶飛揚 借問同行客 今朝淚幾行

聞說湘川路 年年古木多 猿啼巫峽夜 月照洞庭波 窮海人還去 孤城雁與過 青山不同賞 來往自蹉跎

阮宅閒園暮 窗中見樹陰 樵歌依遠草 僧語過長林 鳥哢花間曲 人彈竹裏琴 自嫌身未老 已有住山心

削髮本求道 何方不是歸 松風開法席 江月濯禪衣 飛閣蟬鳴早 漫天客過稀 戴顒常執筆 不覺此身非

驟雨歸山盡 頹陽入輞川 看虹登晚墅 踏石過春泉 紫葛藏仙井 黃花出野田 自知無路去 迴步就人煙

焚香居一室 盡日見空林 得道輕年暮 安禪愛夜深 東西皆是夢 存沒豈關心 唯羨諸童子 持經在竹陰

潘安秋興動 涼夜宿僧房 倚杖雲離月 垂簾竹有霜 迴風生遠逕 落葉颯長廊 一與交親會 空貽別後傷

識君年已老 孤棹向瀟湘 素髮臨高鏡 清晨入遠鄉 三山分夏口 五兩映涔陽 更逐巴東客 南行淚幾行

嘉陵天氣好 百里見雙流 帆影緣巴字 鐘聲出漢州 綠原春草晚 青木暮猿愁 本是風流地 遊人易白頭

江上花開盡 南行見杪春 鳥聲悲古木 雲影入通津 返景斜連草 迴潮暗動蘋 謝公今在郡 應喜得詩人

本自求彭澤 誰云道里賒 山從石壁斷 江向弋陽斜 暮色隨楓樹 陰雲暗荻花 諸侯舊調鼎 應重宰臣家

睢陽陷虜日 外絕救兵來 世亂忠臣死 時清明主哀 荒郊春草徧 故壘野花開 欲爲將軍哭 東流水不迴

宿雨朝來歇 空山秋氣清 盤雲雙鶴下 隔水一蟬鳴 古道黃花落 平蕪赤燒生 茂陵雖有病 猶得伴君行

共爾髫年故 相逢萬里餘 新春兩行淚 故國一封書 夏口帆初落 涔陽雁正疎 唯當執杯酒 暫食漢江魚

逢君自鄉至 雪涕問田園 幾處生喬木 誰家在舊村 山峰橫二室 水色映千門 愁見游從處 如今花正繁

行人路不同 花落到山中 水暗蒹葭霧 月明楊柳風 年華驚已擲 志業颯然空 何必龍鍾後 方期事遠公

君家舊林壑 寄在亂峰西 近日春雲滿 相思路亦迷 聞鐘投野寺 待月過前溪 悵望成幽夢 依依識故蹊

泉水山邊去 高人月下看 潤松秋色淨 落澗夜聲寒 委曲穿深竹 潺湲過遠灘 聖朝無隱者 早晚罷漁竿

草堂高樹下 月向後池生 野客如僧靜 新荷共水平 錦鱗沉不食 繡羽亂相鳴 即事思江海 誰能萬里行

未得從師去 人間萬事勞 雲門不可見 山木已應高 向日開柴戶 驚秋問敝袍 何由宿峰頂 窗裏望波濤

舊住衡州寺 隨緣偶北來 夜禪山雪下 朝汲竹門開 半偈傳初盡 羣生意未迴 唯當與樵者 杖錫入天台

花洞晚陰陰 仙壇隔杏林 漱泉春谷冷 擣藥夜窗深 石上開仙酌 松間對玉琴 戴家溪北住 雪後去相尋

暮來思遠客 獨立在東田 片雨無妨景 殘虹不映天 別愁逢夏果 歸興入秋蟬 莫作隳官意 陶潛未必賢

上士愛清輝 開門向翠微 抱琴看鶴去 枕石待雲歸 野坐苔生席 高眠竹挂衣 舊山東望遠 惆悵暮花飛

聞君隨謝朓 春夜宿前川 看竹雲垂地 尋僧月滿田 熊寒方入樹 魚樂稍離船 獨夜羇愁客 惟知惜故年

如何逋客會 忽在侍臣家 新草猶停雪 寒梅未放花 銜杯雞欲唱 逗月雁應斜 年齒俱憔悴 誰堪故國賒

登龍兼折桂 歸去當高車 舊楚楓猶在 前隋柳已疎 月中逢海客 浪裏得鄉書 見說江邊住 知君不厭魚

遊宦今空返 浮淮一雁秋 白雲陰澤國 青草遶揚州 調膳過花下 張筵到水頭 昆山仍有玉 歲晏莫淹留

野客本無事 此來非有求 煩君徵樂餞 未免憶山愁 紅燭侵明月 青娥促白頭 童心久已盡 豈爲豔歌留

獨坐知霜下 開門見木衰 壯應隨日去 老豈與人期 廢井蟲鳴早 陰階菊發遲 興來空憶戴 不似剡溪時

聞有華陽客 儒裳謁紫微 舊山連藥賣 孤鶴帶雲歸 柳市名猶在 桃源夢已稀 還鄉見鷗鳥 應愧背船飛

入花凡幾步 此樹獨相留 發豔紅枝合 垂煙綠水幽 倂開偏覺好 未落已成愁 一到芳菲下 空招兩鬢秋

邠郊泉脉動 落日上城樓 羊馬水草足 羌胡帳幕稠 射鵰過海岸 傳箭怯邊州 何事歸朝將 今年又拜侯

泉聲宜遠聽 入夜對支公 斷續來方盡 潺湲咽又通 何年出石下 幾里在山中 君問窮源處 禪心與此同

春天黃鳥囀 野逕白雲閒 解帶依芳草 支頤想故山 人行九州路 樹老五陵間 誰道臨邛遠 相如自憶還

去國渡關河 蟬鳴古樹多 平原正超忽 行子復蹉跎 去事不可想 舊遊難再過 何當嵩岳下 相見在煙蘿

柔桑錦臆雉 相送到煙霞 獨隱空山裏 閒門幾樹花 草生楊柳岸 鳥囀竹林家 不是謀生拙 無爲末路賒

涼風颯窮巷 秋思滿高雲 吏隱俱不就 此心仍別君 素懷宗淡泊 羈旅念功勳 轉憶西林寺 江聲月下聞

楊花驚滿路 麵市忽狂風 驟下搖蘭葉 輕飛集竹叢 欲將瓊樹比 不共玉人同 獨望徽之棹 青山在雪中

因君灞陵別 故國一迴看 共食田文飯 先之梅福官 江風轉日暮 山月滿潮寒 不得同舟望 淹留歲月闌

青春事漢主 白首入秦城 遍識才人字 多知舊曲名 風流隨故事 語笑合新聲 獨有垂楊樹 偏傷日暮情

東門春尚淺 楊柳未成陰 雁影愁斜日 鸎聲怨故林 隋宮江上遠 梁苑雪中深 獨有懷歸客 難爲欲別心

今年華鬢色 半在故人中 欲寫無窮恨 先期一醉同 綠叢猶覆雪 紅萼已凋風 莫負歸山契 君看陌上蓬

僧房秋雨歇 愁臥夜更深 欹枕聞鴻雁 迴燈見竹林 歸螢入草盡 落月映窗沉 拭淚無人覺 長謠向壁陰

露下晚蟬愁 詩人舊怨秋 沅湘莫留滯 宛洛好遨遊 飲馬逢黃菊 離家值白頭 竟陵明月夜 爲上庾公樓

巴水天邊路 啼猿傷客情 遲遲雲外盡 杳杳樹中生 殘月暗將落 空霜寒欲明 楚人皆掩淚 聞到第三聲

一從持鉢別 更未到人間 好靜居貧寺 遺名棄近山 雨前縫百衲 葉下閉重關 若便潯陽去 須將舊客還

車馬朝初下 看山憶獨尋 會知逢水盡 且愛入雲深 殘雨開斜日 新蟬發迥林 阮咸雖別巷 遙識此時心

疇昔十年兄 相逢五校營 今宵舉杯酒 隴月見軍城 堠火經陰絕 邊人接曉行 殷勤送書記 強虜幾時平

久是天涯客 偏傷落木時 如何故國見 更欲異鄉期 鳥暮東西急 波寒上下遲 空將滿眼淚 千里怨相思

故山霜落久 才子憶荆扉 旅舍尋人別 秋風逐雁歸 夢愁楓葉盡 醉惜菊花稀 肯學求名者 經年未拂衣

故人初未貴 相見得淹留 一自朝天去 因成計日遊 月明應獨醉 葉下肯同愁 因恨劉楨病 空園臥見秋

隋堤望楚國 江上一歸人 綠氣千檣暮 青風萬里春 試才初得桂 泊渚肯傷蘋 拜手終悽愴 恭承中外親

謝家今日晚 詞客願抽毫 櫪馬方迴影 池鵝正理毛 竹筒傳水遠 麈尾坐僧高 獨有宗雷賤 過君著敝袍

南入華陽洞 無人古樹寒 吟詩開舊帙 帶綬上荒壇 因病求歸易 霑恩更隱難 孟宗應獻鮓 家近守漁官

冠帶仁兄後 光輝壽母前 陸雲還入洛 潘岳更張筵 井邑嵩山對 園林潁水連 東人欲相送 旅舍已潸然

悠然對惠遠 共結故山期 汲井樹陰下 閉門亭午時 地閒花落厚 石淺水流遲 願與神仙客 同來事本師

獨愛僧房竹 春來長到池 雲遮皆晃朗 雪壓半低垂 不見侵山葉 空聞拂地枝 鄙夫今夜興 唯有子猷知

聖朝殊漢令 才子少登科 每見先鳴早 常驚後進多 獨居方寂寞 相對覺蹉跎 不是通家舊 頻勞文舉過

暫別青藍寺 今來髮欲斑 獨眠孤燭下 風雨在前山 壞宅終須去 空門不易還 支公有方便 一願啓玄關

援琴兼愛竹 遙夜在湘沅 鶴舞月將下 烏啼霜正繁 亂流喧橘岸 飛雪暗荆門 佐郡無辭屈 其如相府恩

石堤春草碧 雙燕向西飛 悵望雲天暮 佳人何處歸 藥欄蟲網遍 苔井水痕稀 誰道嵇康嬾 山中自掩扉

麥秀草芊芊 幽人好晝眠 雲霞生嶺上 猿鳥下牀前 顏子方敦行 支郎久住禪 中林輕暫別 約略已經年

少喜神仙術 未去已蹉跎 壯志一爲累 浮生事漸多 衰顏不相識 歲暮定相過 請問宗居士 君其奈老何

山公訪嵇紹 趙武見韓侯 事去恩猶在 名成淚却流 一官同北去 千里赴南州 才子清風後 無貽相府憂

寧親西陟險 君去異王陽 在世誰非客 還家即是鄉 劍門千轉盡 巴水一支長 請語愁猿道 無煩促淚行

驅傳草連天 回風滿樹蟬 將過夫子宅 前問孝廉船 漢使收三篋 周詩採百篇 別來將有淚 不是怨流年

馬卿方失意 東去謁諸侯 過宋人應少 遊梁客獨愁 鳥翻千室暮 蟬急兩河秋 僕本無媒者 因君淚亦流

諸宗稱叔父 從子亦光輝 謝脁中書直 王祥別乘歸 江帆衝雨上 海樹隔潮微 南阮貧無酒 唯將淚濕衣

病中貪好景 強步出幽居 紫葛垂山徑 黃花遶野渠 荒林飛老鶴 敗堰過遊魚 縱憶同年友 無人可寄書

昨日鶯囀聲 今朝蟬忽鳴 朱顏向華髮 定是幾年程 故國白雲遠 閒居青草生 因垂數行淚 書報十年兄

悵望青山下 回頭淚滿巾 故鄉多古樹 落日少行人 髮鬢將回色 簪纓未到身 誰知武陵路 亦有漢家臣

曉發悲行客 停橈獨未前 寒江半有月 野戍漸無煙 棹唱臨高岸 鴻嘶發遠田 誰知避徒御 對酒一潸然

秦人江上見 握手淚沾巾 落日見秋草 暮年逢故人 非夫長作客 多病淺謀身 臺閣舊親友 誰曾見苦辛

追涼尋寶剎 畏日望璇題 臥草同鴛侶 臨池似虎溪 樹閒人跡外 山晚鳥行西 若問無心法 蓮花隔淤泥

唱高人不和 此去淚難收 上國經年住 長江滿目流 弈棊知勝偶 射策請焚舟 應是田囗囗 玄成許爾遊

雖爲州縣職 還欲抱琴過 樹古聞風早 山枯見雪多 雞聲連絳市 馬色傍黃河 太守新臨郡 還逢五袴歌

聞說漳濱臥 題詩怨歲華 求醫主高手 報疾到貧家 撒枕銷行蟻 移杯失畫蛇 明朝九衢上 應見玉人車

蜀門雲樹合 高棧有猿愁 驅傳加新命 之官向舊遊 晨裝逢酒雨 夜夢見刀州 遠別長相憶 當年莫滯留

爭途苦不前 貧病遂連牽 向暮同行客 當秋獨長年 晚花唯有菊 寒葉已無蟬 吏部逢今日 還應甕下眠

擬詩偏不類 又送上人歸 寄世同高鶴 尋仙稱壞衣 雨行江草短 露坐海帆稀 正被空門縛 臨岐乞解圍

重江不可涉 孤客莫晨裝 高木莎城小 殘星棧道長 褭猿楓子落 過雨荔枝香 勸爾成都住 文翁有草堂

從宦舟行遠 浮湘又入閩 蒹葭無朔雁 檉栝有蠻神 傳吏閒調象 山精暗訟人 唯須千樹橘 暫救李衡貧

澤國舟車接 關門雨雪乖 春天行故楚 夜月下清淮 講易居山寺 論詩到郡齋 蔣家人暫別 三路草連堦

詩禮稱才子 神仙是丈人 玉山那惜醉 金谷已無春 白馬如風疾 青袍奪草新 不嫌鳴吠客 願用百年身

西望煙綿樹 愁君上蜀時 同林息商客 隔棧見罛師 石滑羊腸險 山空杜宇悲 琴心正幽怨 莫奏鳳凰詩

封植因高興 孤貞契素期 由來得地早 何事結花遲 葉重凝煙後 條寒過雨時 還同李家樹 爭賦角弓詩

浮舟壓芳草 容裔逐江春 遠避看書吏 行當入幕賓 夜潮衝老樹 曉雨破輕蘋 鴛鷺多傷別 欒家德在人

太傅憐羣從 門人亦賤回 入官先愛子 賜酒許同杯 淮海春多雨 蒹葭夜有雷 遙知拜慶後 梅尉稱仙才

懷人同不寐 清夜起論文 月魄正出海 雁行斜上雲 寒潮來灩灩 秋葉下紛紛 便送江東去 徘徊祗待君

虢田留古宅 入夜足秋風 月影來窗裏 燈光落水中 徵詩逢謝客 飲酒得陶公 更愛疎籬下 繁霜濕菊叢

乘龜兼戴豸 白面映朱衣 安石還須起 泉明不得歸 譍門常吏在 登席舊寮稀 遠客長先醉 那知亞相威

弱年知己少 前路主人稀 貧病期相惜 艱難又憶歸 事成應未卜 身賤又無機 幸到龍門下 須因羽翼飛

雪後柳條新 巴陵城下人 烹魚邀水客 載酒奠山神 雲去低斑竹 波迴動白蘋 不堪逢楚老 日暮正江春

先生歸有處 欲別笑無言 綠水到山口 青林連洞門 月明尋石路 雲霽望花源 早晚還乘鶴 悲歌向故園

日慘長亭暮 天高大澤閒 風中聞草木 雪裏見江山 馬向塞雲去 人隨古道還 阮家今夜樂 應在竹林間

登車君莫望 故絳柳條春 蒲澤逢胡雁 桃源見晉人 佐軍髯尚短 擲地思還新 小謝常攜手 因之醉路塵

江南衰草遍 十里見長亭 客去逢搖落 鴻飛入杳冥 空城寒雨細 深院曉燈青 欲去行人起 徘徊恨酒醒

楚縣入青楓 長江一派通 板橋尋謝客 古邑事陶公 片雨收山外 連雲上漢東 陸機猶滯洛 念子望南鴻

不才先上第 詞客却空還 邊地行人少 平蕪盡日閒 一蟬陂樹裏 衆火隴雲間 羨汝歸茅屋 書窗見遠山

少年趨盛府 顏色比花枝 范匄非童子 楊修豈小兒 叨陪丈人行 常恐阿戎欺 此去雲霄近 看君逸足馳

舊宅在山中 閒門與寺通 往來黃葉路 交結白頭翁 晚笋難成竹 秋花不滿叢 生涯祗麤糲 吾豈諱言窮

野菊有黃花 送君千里還 鴻來燕又去 離別惜容顏 流水通歸夢 行雲失故關 江風正搖落 宋玉莫登山

遙想隋堤路 春天楚國情 白雲當海斷 青草隔淮生 雁起斜還直 潮回遠復平 萊蕪不可到 一醉送君行

叢車餞才子 路走許東偏 遠水同春色 繁花勝雪天 鳥行侵楚邑 樹影向殷田 莫學生鄉思 梅真正少年

厭郎思出守 遂領漢東軍 望月逢殷浩 緣江送范雲 城閒煙草遍 浦逈雪林分 誰伴樓中宿 吟詩估客聞

酒樂今年少 僧期近日頻 買山多爲竹 卜宅不緣貧 志業歸初地 文章寄此身 嵇康雖有病 猶得見情人

尋危兼採藥 渡水又登山 獨與高僧去 逍遙落日間 漸看閭里遠 自覺性情閒 廻首知音在 因令悵望還

京洛風塵後 村鄉煙火稀 少年曾失所 衰暮欲何依 夜靜臨江哭 天寒踏雪歸 時清應不見 言罷淚盈衣

平生在邊日 鞍馬若星流 獨出間千里 相知滿九州 恃功凌主將 作氣見王侯 誰道廉頗老 猶能報遠讐

漢家分列宿 東土佐諸侯 結束還軍府 光輝過御溝 農桑連紫陌 分野入青州 覆被恩難報 西看成白頭

野客蒙詩贈 殊恩欲報難 本求文舉識 不在子真官 細雨雙林暮 重陽九日寒 貧齋一叢菊 願與上賓看

昔聞公族出 其從亦高車 爲善唯求樂 分貧必及疎 身承漢枝葉 手習魯詩書 尚說無功德 三年在石渠

秦人江上見 握手便霑衣 近日相知少 往年親故稀 遠遊何處去 舊業幾時歸 更向巴陵宿 堪聞雁北飛

爲郎三載後 寵命一朝新 望苑遷詞客 儒林拜丈人 鶯飛綺閣曙 柳拂畫堂春 幾日調金鼎 諸君欲望塵

東方發車騎 君是上頭人 奠雁逢良日 行媒及仲春 時稱渡河婦 宜配坦牀賓 安得同門吏 揚鞭入後塵

梨花開上苑 遊女著羅衣 聞道情人怨 應須走馬歸 御橋遲日暖 官渡早鶯稀 莫遣佳期過 看看蝴蝶飛

此別不可道 此心當語誰 春風灞水上 飲馬桃花時 誤作好文士 祗應遊宦遲 留書下朝客 我有故山期

東周遣戍役 才子欲離羣 部領河源去 悠悠隴水分 笳聲悲塞草 馬首渡關雲 辛苦逢炎熱 何時及漢軍

幕府參戎事 承明伏奏歸 都亭使者出 杯酒故人違 細雨霑官騎 輕風拂客衣 還從大夫後 吾黨亦光輝

秦州貴公子 漢日羽林郎 事主來中禁 榮親上北堂 輶車花擁路 寶劒雪生光 直掃三邊靖 承恩向建章

聞君帝城去 西望一沾巾 落日見秋草 暮年逢故人 非才長作客 有命懶謀身 近更嬰衰疾 空思老漢濱

祖庭三獻罷 嚴衞百靈朝 警蹕移前殿 宮車上渭橋 寒霜凝羽葆 野吹咽笳簫 已向新京兆 誰云天路遙

素斾低寒水 清笳出曉風 鳥來傷賈傅 馬立葬滕公 松柏青山上 城池白日中 一朝今古隔 唯有月明同

禍集鉤方失 災生劒忽飛 無由就日拜 空憶自天歸 門吏看還葬 宮官識賜衣 東堂哀贈畢 從此故臣稀

艱難嘗共理 海晏更相悲 況復登堂處 分明避暑時 綠槐千穗綻 丹藥一番遲 蓬蓽今何幸 先朝大雅詩

遠公留故院 一徑雪中微 童子逢皆老 門人問亦稀 飜經徒有處 攜履遂無歸 空念尋巢鶴 時來傍影飛

舊雪逐泥沙 新雷發草芽 曉霜應傍鬢 夜雨莫催花 行矣前途晚 歸歟故國賒 不勞報春盡 從此惜年華

晴洲無遠近 一樹一潭春 芳草留歸騎 朱櫻擲舞人 空花對酒落 小翠隔林新 竟日皆攜手 何由遇此辰

自得中峰住 深林亦閉關 經秋無客到 入夜有僧還 暗澗泉聲小 荒村樹影閑 高窗不可望 星月滿空山

白水連天暮 洪波帶日流 風高雲夢夕 月滿洞庭秋 沙上漁人火 煙中賈客舟 西園與南浦 萬里共悠悠

疎鼓應繁絲 送神歸九疑 蒼龍隨赤鳳 帝子上天時 驟雨歸山疾 長江下日遲 獨憐遊宦子 今夜泊天涯

垂朱領孫子 從宴在池塘 獻壽回龜顧 和羹躍鯉香 高松先草晚 平石助泉涼 餘橘期相及 門生有陸郎

巴字天邊水 秦人去是歸 棧長山雨響 溪亂火田稀 俗富行應樂 官雄祿豈微 魏舒終有淚 還濕甯家衣

孤柴泄煙處 此中山叟居 觀雲寧有事 耽酒詎知餘 水定鶴翻去 松歌峰儼如 猶煩使君問 更欲結深廬

酒渴愛江清 餘酣漱晚汀 軟莎欹坐穩 冷石醉眠醒 野膳隨行帳 華音發從伶 數杯君不見 都已遣沈冥

珍木鬱清池 風荷左右披 淺觴寧及醉 慢舸不知移 蔭簟流光冷 凝簪照影欹 胡爲獨羈者 雪涕向漣漪

詔出鳳凰宮 新恩連帥雄 江湖經戰陣 草木待仁風 豪右貪威愛 紆繁德簡通 多慙君子顧 攀餞路塵中

獻歲春猶淺 園林未盡開 雪和新雨落 風帶舊寒來 聽鳥聞歸鴈 看花識早梅 生涯知幾日 更被一年催

霓裳下晚煙 留客杏花前 徧問人寰事 新從洞府天 長松皆掃月 老鶴不知年 爲說蓬瀛路 雲濤幾處連

旅櫂依遙戍 清湘急晚流 若爲南浦宿 逢此北風秋 雲月孤鴻晚 關山幾路愁 年年不得意 零落對滄洲

五嶺天無雁 三巴客問津 紛紛輕漢暮 漠漠暗江春 青草連湖岸 繁花憶楚人 芳菲無限路 幾夜月明新

九原臨得水 雙足是重城 獨許爲儒老 相憐從騎行 細叢榆塞逈 高點雁山晴 聖主嗤炎漢 無心自勒兵

炎靈全盛地 明月半秋時 今古人同望 盈虧節暗移 彩凝雙月逈 輪度八川遲 共惜鳴珂去 金波送酒巵

樽酒郵亭暮 雲帆驛使歸 野鷗寒不起 川雨凍難飛 吳會家移遍 軒轅夢去稀 姓楊皆足淚 非是強沾衣

君向古營州 邊風戰地愁 草青縵別路 柳亞拂孤樓 人意傷難醉 鶯啼咽不流 芳菲只合樂 離思返如秋

湖南樹色盡 了了辨潭州 雨散今爲別 雲飛何處遊 情來偏似醉 淚迸不成流 那向蕭條路 緣湘篁竹愁

畫舫照河堤 暄風百草齊 行絲直網蝶 去燕旋遺泥 郡向高天近 人從別路迷 非關御溝上 今日各東西

舊宅洛川陽 曾遊遊俠場 水添楊柳色 花絆綺羅香 趙瑟多愁曲 秦家足豔妝 江潭遠相憶 春夢不勝長

砧杵聞秋夜 裁縫寄遠方 聲微漸濕露 響細未經霜 蘭牖唯遮樹 風簾不礙涼 雲中望何處 聽此斷人腸

都尉出居延 強兵集五千 還將張博望 直救范祁連 漢卒悲簫鼓 胡姬濕采旃 如今意氣盡 流淚挹流泉

宵直丹宮近 風傳碧樹涼 漏稀銀箭滴 月度網軒光 鳳詔裁多暇 蘭燈夢更長 此時顏范貴 十步舊連行

此囗風雨後 已覺減年華 若待皆無事 應難更有花 管弦臨夜急 榆柳向江斜 且莫看歸路 同須醉酒家

北風吹雨雪 舉目已悽悽 戰鬼秋頻哭 征鴻夜不棲 沙平關路直 磧廣郡樓低 此去非東魯 人多事鼓鼙

此僧迷友著 因病得尋師 話盡山中事 歸當月上時 高松連寺影 亞竹入窗枝 閑憶草堂路 相逢非素期

飄飄東去客 一宿渭城邊 遠處星垂岸 中流月滿船 涼歸夜深簟 秋入雨餘天 漸覺家山小 殘程尚幾年

一別同袍友 相思已十年 長安多在客 久病忽聞蟬 驟雨纔沾地 陰雲不徧天 微涼堪話舊 移榻晚風前

此地聞猶惡 人言是所之 一家書絕久 孤驛夢成遲 八月三湘道 聞猨冒雨時 不須祠楚相 臣節轉堪疑

千里豈云去 欲歸如路窮 人間無暇日 馬上又秋風 破月銜高岳 流星拂曉空 此時皆在夢 行色獨怱怱

郗家庭樹下 幾度醉春風 今日花還發 當時事不同 流言應未息 直道竟難通 徒遣相思者 悲歌向暮空

蟬吟槐蘂落 的的是愁端 病覺離家遠 貧知處事難 真交無所隱 深語有餘歡 未必聞歌吹 羈心得蹔寬

才薄命如此 自嗟兼自疑 遭逢好交日 黜落至公時 倚玉甘無路 穿楊却未期 更慙君侍坐 問許可言詩

淮揚爲郡暇 坐惜流芳歇 散懷累榭風 清暑澄潭月 陪燕辭三楚 戒途綿百越 非當遠別離 雅奏何由發

滄洲東望路 旅櫂愴羈遊 楓浦蟬隨岸 沙汀鷗轉流 露天星上月 水國夜生秋 誰忍持相憶 南歸一葉舟

窮臘催年急 陽春怯和歌 殘燈閃壁盡 夜雪透窗多 歸路山川險 遊人夢寐過 龍洲不可泊 歲晚足驚波

歸心不可留 雪桂一叢秋 葉雨空江月 螢飛白露洲 野蟬依獨樹 水郭帶孤樓 遙望山川路 相思萬里遊

隴雁送鄉心 羈情屬歲陰 驚秋黃葉遍 愁暮碧雲深 月色吳江上 風聲楚木林 交親幾重別 歸夢併愁侵

羣玉開雙槿 丹榮對絳紗 含煙疑出火 隔雨怪舒霞 向晚爭辭蘂 迎朝鬬發花 非關後桃李 爲欲繼年華

古國羣舒地 前當桐柏關 連綿江上雨 稠疊楚南山 沙館行帆息 楓洲候吏還 乘籃若有暇 精舍在林間

山蹋青蕪盡 涼秋古寺深 何時得連策 此夜更聞琴 窮水雲同穴 過僧虎共林 殷勤如念我 遺爾挂冠心

碧峯天柱下 鼓角鎮南軍 管記催飛檄 蓬萊輟校文 棧霜朝似雪 江霧晚成雲 想出褒中望 巴庸方路分

魚國巴庸路 麾幢漢守過 曉檣爭市隘 夜鼓祭神多 雲白當山雨 風清滿峽波 夷陵舊人吏 猶誦兩岐歌

業成洙泗客 皓髮著儒衣 一與遊人別 仍聞帶印歸 林多宛地古 雲盡漢山稀 莫愛潯陽隱 嫌官計亦非

遙見登山處 青蕪雪後春 雲深岳廟火 寺宿洛陽人 餌藥將齋折 唯詩與道親 凡經幾回別 麈尾不離身

舊時聞笛淚 今夜重沾衣 方恨同人少 何堪相見稀 竹煙凝澗壑 林雪似芳菲 多謝勞車馬 應憐獨掩扉

山寺臨池水 春愁望遠生 蹋橋逢鶴起 尋竹值泉橫 新柳絲猶短 輕蘋葉未成 還如虎溪上 日暮伴僧行

出戶繁星盡 池塘暗不開 動衣涼氣度 遰樹遠聲來 燈外初行電 城隅偶隱雷 因知謝文學 曉望比塵埃

清光此夜中 萬古望應同 當野山沈霧 低城樹有風 花宮紛共邃 水府皓相空 遙想高樓上 唯君對庾公

右軍多住寺 此夜後池秋 自與山僧伴 那因洛客愁 卷簾霜靄靄 滿目水悠悠 若有詩相贈 期君憶惠休

倦枕欲徐行 開簾秋月明 手便筇杖冷 頭喜葛巾輕 綠草前侵水 黃花半上城 虛消此塵景 不見十年兄

傾筐呈綠葉 重疊色何鮮 詎是秋風裏 猶如曉露前 仙方當見重 消疾本應便 全勝甘蕉贈 空投謝氏篇

黃葉前朝寺 無僧寒殿開 池晴龜出曝 松暮鶴飛迴 古井碑橫草 陰廊畫雜苔 禪宮亦銷歇 塵世轉堪哀

野客居鈴閣 重門將校稀 豸冠親穀弁 龜印識荷衣 座右寒飆爽 談餘暮角微 蒼生須太傅 山在豈容歸

家楚依三戶 辭州選一錢 酒杯同寄世 客櫂任銷年 赤燒兼山遠 青蕪與浪連 青春明月夜 知上鄂君船

白日雙流靜 西看蜀國春 桐花能乳鳥 竹節競祠神 蹇步徒相望 先鞭不可親 知從江僕射 登榻更何人

天際山多處 東安古邑深 綠田通竹里 白浪隔楓林 詩有江僧和 門唯越客尋 應將放魚化 一境表吾心

梅含柳已動 昨日起東風 惆悵心徒壯 無如鬢作翁 百年飄若水 萬緒盡歸空 何可宗禪客 遲迴岐路中

逢君喜成淚 暫似故鄉中 謫宦猶多懼 清宵不得終 月煙高有鶴 宿草淨無蟲 明日郄超會 應思下客同

草長花落樹 羸病強尋春 無復少年意 空餘華髮新 青原高見水 白社靜逢人 寄謝南宮客 軒車不可親

年少通經學 登科尚佩觿 張馮本名士 蔡廓是佳兒 鞍馬臨岐路 龍鍾對別離 寄書胡太守 請與故人知

一自幽山別 相逢此寺中 高低俱出葉 深淺不分叢 野蝶難爭白 庭榴暗讓紅 誰憐芳最久 春露到秋風

江上青楓岸 陰陰萬里春 朝辭郢城酒 暮見洞庭人 興比乘舟訪 恩懷倒屣親 想君登舊榭 重喜掃芳塵

聞蟬晝眠後 欹枕對蓬蒿 羸病嬾尋戴 田園方詠陶 傍簷蟲挂靜 出樹蝶飛高 惆悵臨清鏡 思君見鬢毛

爲郎頭已白 跡向市朝稀 移病居荒宅 安貧著敗衣 野園隨客醉 雪寺伴僧歸 自說東峯下 松蘿滿故扉

年少身無累 相逢憶此時 雪過雲寺宿 酒向竹園期 白髮今催老 清琴但起悲 唯應逐宗炳 內學願爲師

共憶南浮日 登高望若何 楚田湖草遠 江寺海榴多 載酒尋山宿 思人帶雪過 東西幾回別 此會各磋砣

聞說南中事 悲君重竄身 山村楓子鬼 江廟石郎神 童稚留荒宅 圖書託故人 青門好風景 爲爾一沾巾

舊日相知盡 深居獨一身 閉門空有雪 看竹永無人 每許前山隱 曾憐陋巷貧 題詩今尚在 暫爲拂流塵

使君持節去 雲水滿前程 楚寺多連竹 江檣遠暎城 登樓向月望 賽廟傍山行 若動思鄉詠 應貽謝步兵

世亂同南去 時清獨北還 他鄉生白髮 舊國見青山 曉月過殘壘 繁星宿故關 寒禽與衰草 處處伴愁顏

纏臂繡綸巾 貂裘窄稱身 射禽風助箭 走馬雪翻塵 金埒爭開道 香車爲駐輪 翩翩不知處 傳是霍家親

浮生共多故 聚宿喜君同 人息時聞磬 燈搖乍有風 霜堦疑水際 夜木似山中 一願持如意 長來事遠公

遙想長淮盡 荒堤楚路斜 戍旌標白浪 罟網入青葭 啼鳥仍臨水 愁人更見花 東堂一枝在 爲子惜年華

高風吹玉柱 萬籟忽齊飄 颯樹遲難度 縈空細漸銷 松泉鹿門夜 笙鶴洛濱朝 坐與真僧聽 支頤向寂寥

漸向浮生老 前期竟若何 獨身居處靜 永夜坐時多 厭逐青林客 休吟白雪歌 支公有遺寺 重與謝安過

儒中年最老 獨有濟南生 愛子方傳業 無官自耦耕 竹通山舍遠 雲接雪田平 願作門人去 相隨隱姓名

天台瀑布寺 傳有白頭師 幻跡示羸病 空門無住持 雪晴看鶴去 海夜與龍期 永願親瓶屨 呈功得問疑

青圻連白浪 曉日渡南津 山疊陵陽樹 舟多建業人 煙霞高占寺 楓竹暗停神 如接玄暉集 江丞獨見親

故人江海別 幾度隔山川 乍見翻疑夢 相悲各問年 孤燈寒照雨 溼竹暗浮煙 更有明朝恨 離杯惜共傳

鐃管隨旌斾 高秋遠上巴 白波連霧雨 青壁斷蒹葭 凭几雙童靜 登樓萬井斜 政成知變俗 當應畫輪車

雁響天邊過 高高望不分 颼飀傳細雨 嘹唳隔長雲 散向誰家盡 歸來幾客聞 還將今夜意 西海話蘇君

向浦參差去 隨波遠近還 初移芳草裏 正在夕陽間 隱暎回孤驛 微明出亂山 向空看不盡 歸思滿江關

靜向嬾相偶 年將衰共催 前途懽不集 往事恨空來 晝景委紅葉 月華銷綠苔 沈思竟何有 坐結玉琴哀

一日辭秦鏡 千秋別漢宮 豈唯泉路掩 長使月輪空 苦色凝朝露 悲聲切暝風 婉儀餘舊德 仍載禮經中

漢恩天外洽 周頌日邊稱 文獨司空羨 書兼太尉能 出關逢北雁 度嶺逐南鵬 使者翰林客 餘春歸灞陵

少年芸閣吏 罷直暫歸休 獨與親知別 行逢江海秋 聽猨看楚岫 隨雁到吳洲 處處園林好 何人待子猷

東風春未足 試望秦城曲 青草狀寒蕪 黃花似秋菊 壯將歡共去 老與悲相逐 獨作遊社人 暮過威輦宿

青楓江色晚 楚客獨傷春 共對一尊酒 相看萬里人 猜嫌成謫宦 正直不防身 莫畏炎方久 年年雨露新

晝漏傳清唱 天恩禁旅秋 雁親承露掌 砧隔曝衣樓 賜膳中人送 餘香侍女收 仍聞勞上直 晚步鳳池頭

悠悠次楚鄉 楚口下涔陽 雪隱洲渚暗 沙高蘆荻黃 漁人共留滯 水鳥自喧翔 懷土年空盡 春風又淼茫

峽口巴江外 無風浪亦翻 蒹葭新有雁 雲雨不離猨 行客思鄉遠 愁人賴酒昏 檀郎好聯句 共滯謝家門

相送臨寒水 蒼然望故關 江蕪連夢澤 楚雪入商山 話我他年舊 看君此日還 因將自悲淚 一灑別離間

種柳南江邊 閉門三四年 豔花那勝竹 凡鳥不如蟬 嗜酒漸嬰渴 讀書多欲眠 平生故交在 白首遠相憐

西楚見南關 蒼蒼落日間 雲離大雷樹 潮入秣陵山 登戍因高望 停橈放溜閑 陳公有賢榻 君去豈空還

江天清更愁 風柳入江樓 雁惜楚山晚 蟬知秦樹秋 淒涼多獨醉 零落半同遊 豈復平生意 蒼然蘭杜洲

今朝蟬忽鳴 遷客若爲情 便覺一年老 能令萬感生 微風方滿樹 落日稍沈城 爲問同懷者 淒涼聽幾聲

擁櫂江天曠 蒼然下郢城 冰霜葭菼變 雲澤鷓鴣鳴 酒倦臨流醉 人逢置榻迎 嘗聞藉東觀 不獨魯諸生

袈裟出塵外 山徑幾盤緣 人到白雲樹 鶴沈青草田 龕泉朝請盥 松籟夜和禪 自昔聞多學 逍遙注一篇

解帶獨裴回 秋風如水來 軒墀溼繁露 琴几拂輕埃 晨鳥猶在葉 夕蟲餘囗苔 蒼然發高興 相仰坐難陪

謝朓懷西府 單車觸火雲 野蕉依戍客 廟竹暎湘君 夢渚巴山斷 長沙楚路分 一杯從別後 風月不相聞

田家喜雨足 鄰老相招攜 泉溢溝塍壞 麥高桑柘低 呼兒催放犢 宿客待烹雞 搔首蓬門下 如將軒冕齊

羈貧不易去 此日始西東 旅舍秋霖葉 行人寒草風 酒醒餘恨在 野餞暫遊同 莫使禰生刺 空留懷袖中

粉堞連青氣 喧喧雜萬家 夷人祠竹節 蜀鳥乳桐花 酒報新豐景 琴迎抵峽斜 多聞滯遊客 不似在天涯

不事蘭臺貴 全多韋帶風 儒官比劉向 使者得陳農 晚燒平蕪外 朝陽疊浪東 歸來喜調膳 寒筍出林中

獄成收夜燭 整豸出登車 黃葉辭荆楚 青山背漢初 早朝新羽衞 晚下步徒胥 應念長沙謫 思鄉不食魚

天遠風煙異 西南見一方 亂山來蜀道 諸水出辰陽 堆案青油暮 看棋畫角長 論文誰可制 記室有何郎

萬里南遊客 交州見柳條 逢迎人易合 時日酒能消 浪曉浮青雀 風溫解黑貂 囊金如未足 莫恨故鄉遙

青春三十餘 衆藝盡無如 中散詩傳畫 將軍扇續書 楚田晴下雁 江日暖遊魚 惆悵空相送 歡遊自此疎

蒼蒼峴亭路 臘月漢陽春 帶雪半山寺 行沙隔水人 王祥因就宦 萊子不違親 正恨殊鄉別 千條楚柳新

蘆荻湘江水 蕭蕭萬里秋 鶴高看迥野 蟬遠入中流 訪友多成滯 攜家不厭遊 惠連仍有作 知得從兄酬

風息斜陽盡 遊人曲落間 採花因覆酒 行草轉看山 柳散新霜下 天晴早雁還 傷秋非騎省 玄髮白成斑

送人冠獬豸 值節佩茱萸 均覆徵三壤 登車出五湖 水風淒落日 岸葉颯衰蕪 自恨塵中使 何因在路隅

已歎漳濱臥 何言駐隙難 異才傷促短 諸友哭門闌 古道松聲暮 荒阡草色寒 延陵今葬子 空使魯人觀

一見林中客 閑知州縣勞 白雲秋色遠 蒼嶺夕陽高 自說名因石 誰逢手種桃 丹經儻相授 何用戀青袍

靜夜四無鄰 荒居舊業貧 雨中黃葉樹 燈下白頭人 以我獨沈久 愧君相見頻 平生自有分 況是蔡家親

雁稀秋色盡 落日對寒山 避事多稱疾 留僧獨閉關 心歸塵俗外 道勝有無間 仍憶東林友 相期久不還

年深宮院在 舊客自相逢 閉戶臨寒竹 無人有夜鐘 降龍今已去 巢鶴竟何從 坐見繁星曉 淒涼識舊峯

古時愁別淚 滴作分流水 日夜東西流 分流幾千里 通塞兩不見 波瀾各自起 與君相背飛 去去心如此

寒柳接胡桑 軍門向大荒 幕營隨月魄 兵氣長星芒 橫吹催春酒 重裘隔夜霜 冰開不防虜 青草滿遼陽

蒼茫明月上 夜久光如積 野幕冷胡霜 關樓宿邊客 隴頭秋露暗 磧外寒沙白 唯有故鄉人 霑裳此聞笛

雨後園林好 幽行迥野通 遠山芳草外 流水落花中 客醉悠悠慣 鶯啼處處同 夕陽自一望 日暮杜陵東

南登秦嶺頭 迴首始堪憂 漢闕青門遠 商山藍水流 三湘遷客去 九陌故人遊 從此思鄉淚 雙垂不復收

草綠春陽動 遲遲澤畔遊 戀花同野蝶 愛水劇江鷗 身外唯須醉 人間盡是愁 那知鳴玉者 不羨賣瓜侯

高樓晴見水 楚色靄相和 野極空如練 天遙不辨波 永無人跡到 時有鳥行過 況是蒼茫外 殘陽照最多

南見青山道 依然去國時 已甘長避地 誰料有還期 雨霽殘陽薄 人愁獨望遲 空殘華髮在 前事不堪思

霜景催危葉 今朝半樹空 蕭條故國異 零落旅人同 颯岸浮寒水 依堦擁夜蟲 隨風偏可羨 得到洛陽宮

昨聞歸舊寺 暫別欲經年 樵客應同步 鄰僧定伴禪 後峯秋有雪 遠澗夜鳴泉 偶與支公論 人間自共傳

惠持遊蜀久 策杖欲西還 共別此宵月 獨歸何處山 對鷗沙草畔 洗足野雲間 知有玄暉會 齋心受八關

地暖雪花摧 天春斗柄迴 朱泥一丸藥 柏葉萬年杯 旅雁辭人去 繁霜滿鏡來 今朝彩盤上 神燕不須雷

自得山公許 休畊海上田 慙看長史傳 欲棄釣魚船 窮巷殷憂日 蕪城雨雪天 此時瞻相府 心事比旌懸

讀書常苦節 待詔豈辭貧 暮雪猶驅馬 晡飡又寄人 愁來占吉夢 老去惜良辰 延首平津閣 家山日已春

慣作雲林客 因成懶漫人 吏欺從政拙 妻笑理家貧 李郭應時望 王楊入幕頻 從容丞相閣 知憶故園春

桂枝家共折 雞樹代相傳 忝向鸞臺下 仍看鴈影連 夜閑方步月 漏盡欲朝天 知去丹墀近 明王許薦賢

燕代官初罷 江湖路便分 九遷從命薄 四十幸人聞 跡愧趨丹禁 身曾繫白雲 何由返滄海 昨日謁明君

十年隨馬宿 幾度受人恩 白髮還鄉井 微官有子孫 竹窗寒雨滴 苦砌夜蟲喧 獨媿東垣友 新詩慰旅魂

江海久垂綸 朝衣忽掛身 丹墀初謁帝 白髮免羞人 才愧文章士 名當諫諍臣 空餘薦賢分 不敢負交親

國有非常寵 家承異姓勳 背恩慙皎日 不義若浮雲 但使忠貞在 甘從玉石焚 竄身如有地 夢寐見明君

仙客辭蘿月 東來就一官 且歸滄海住 猶向白雲看 猨呌江天暮 蟲聲野浦寒 時遊鏡湖裏 爲我把魚竿

石林高幾許 金剎在中峰 白日空山梵 清霜後夜鐘 竹窗迴翠壁 苔徑入寒松 幸接無生法 疑心怯所從

早晚悟無生 頭陀不到城 雲山知夏臘 猨鳥見修行 地僻無溪路 人尋逐水聲 年年深谷裏 誰識遠公名

山殿秋雲裏 香煙出翠微 客尋朝磬至 僧背夕陽歸 下界千門見 前朝萬事非 看心兼送目 葭菼暮依依

僧家竟何事 掃地與焚香 清磬度山翠 閑雲來竹房 身心塵外遠 歲月坐中長 向晚禪堂掩 無人空夕陽

秋暮之彭澤 籬花遠近逢 君書前日至 別後此時重 寒夜江邊月 晴天海上峰 還知南地客 招引住新豐

佳句應無敵 貞心不有猜 慙爲丈人行 怯見後生才 泛舸貪斜月 浮橈值早梅 綠楊新過雨 芳草待君來

十年離亂後 此去若爲情 春晚香山綠 人稀豫水清 野陂看獨樹 關路逐殘鶯 前殿朝明主 應憐白髮生

見君還此地 灑淚向江邊 國士勞相問 家書無處傳 荒城胡馬跡 塞木戍人煙 一路堪愁思 孤舟何渺然

喧喧五衢上 鞍馬自驅馳 落日臨阡陌 貧交欲別離 早知時事異 堪與世人隨 握手將何贈 君心我獨知

愛爾無羈束 雲山恣意過 一身隨遠岫 孤棹任輕波 世事關情少 漁家寄宿多 蘆花淺淡處 江月奈人何

陶令之官去 窮愁慘別魂 白煙橫海戍 紅葉下淮村 澹浪搖山郭 平蕪到縣門 政成堪吏隱 免負府公恩

江上長相憶 因高北望看 不知攜老幼 何處度艱難 屈指同人盡 傷心故里殘 遙憐驅匹馬 白首到微官

辭家年已久 與子分偏深 易得相思淚 難爲欲別心 孤雲隨浦口 幾日到山陰 遙想蘭亭下 清風滿竹林

積水與寒煙 嘉禾路幾千 孤猨啼海島 羣雁起湖田 曾見長洲苑 嘗聞大雅篇 却將封事去 知爾愛閑眠

上古人何在 東流水不歸 往來潮有信 朝暮事成非 煙樹臨沙靜 雲帆入海稀 郡樓多逸興 良牧謝玄暉

骨肉天涯別 江山日落時 淚流襟上血 髮變鏡中絲 胡越書難到 存亡夢豈知 登高回首罷 形影自相隨

離亂人相失 春秋鴈自飛 祗緣行路遠 未必寄書稀 二月花無數 頻年意有違 落暉看過後 獨坐淚沾衣

得道雲林久 年深暫一歸 出山逢世亂 乞食覺人稀 半偈初傳法 中峰又掩扉 愛憎應不染 塵俗自依依

遠客乘流去 孤帆向夜開 春風江上使 前日漢陽來 別路猶千里 離心重一杯 剡溪木未落 羨爾過天台

秋城臨古路 城上望君還 曠野入寒草 獨行隨遠山 授人鴻寶內 將犬白雲間 早晚燒丹罷 遙知冰雪寒

廣庭方緩步 星漢話中移 月滿關山道 烏啼霜樹枝 時艱難會合 年長重親知 前事成金石 悽然淚欲垂

亂後自江城 相逢喜復驚 爲經多載別 欲問小時名 對酒悲前事 論文畏後生 遙知盈卷軸 紙貴在江城

昔聞生澗底 今見起毫端 衆草此時沒 何人知歲寒 豈能裨棟宇 且貴出門闌 只在丹青意 凌雲也不難

盤門吳舊地 蟬盡草秋時 歸國人皆久 移家君獨遲 廣陵經水宿 建鄴有僧期 若到西霞寺 應看江總碑

雪飛當夢蝶 風度幾驚人 半夜一窗曉 平明千樹春 花園應失路 白屋忽爲鄰 散入仙廚裏 還如雲母塵

狥世甘長往 逢時忝一官 欲朝青瑣去 羞向白雲看 榮寵無心易 艱危抗節難 思君寫懷抱 非敢和幽蘭

才子浮生促 泉臺此路賒 官卑揚執戟 年少賈長沙 人去門栖鵩 災成酒誤虵 唯餘封禪草 留在茂陵家

萬物返常性 惟道貴自然 先生容其微 隱几爲列仙 鍊魄閉瓊戶 養毛飛洞天 將知逍遙久 得道無歲年

桃源若遠近 漁子櫂輕舟 川路行難盡 人家到漸幽 山禽拂席起 溪水入庭流 君是何年隱 如今成白頭

南樓渚風起 樹杪見滄波 稍覺征帆上 蕭蕭暮雨多 沙洲殊未極 雲水更相和 欲問任公子 垂綸意若何

秋日金華直 遙知玉佩清 九重門更肅 五色詔初成 槐落宮中影 鴻高苑外聲 飜從魏闕下 江海寄幽情

重門啓曙關 一葉報秋還 露井桐柯濕 風庭鶴翅閒 忘情簪白筆 假夢入青山 惆悵祗應此 難裁語默間

歲暮一爲別 江湖聊自寬 且無人事處 誰謂客行難 郢曲憐公子 吳州憶伯鸞 蒼蒼遠山際 松柏獨宜寒

歎息不相見 紅顏今白頭 重爲西候別 方起北風愁 六月胡天冷 雙城汾水流 盧諶即故吏 還復向幷州

音書不可論 河塞雪紛紛 雁足期蘇武 狐裘見薛君 城池通紫陌 鞍馬入黃雲 遠棹漳渠水 平流幾處分

苦縣家風在 茅山道錄傳 聊聽驄馬使 却就紫陽仙 江海生岐路 雲霞入洞天 莫令千歲鶴 飛到草堂前

昨宵淒斷處 對月與臨風 鶴病三江上 蘭衰百草中 題詩隨謝客 飲酒寄黃翁 早歲心相待 還因貴賤同

秋夜月偏明 西樓獨有情 千家看露濕 萬里覺天清 映水金波動 銜山桂樹生 不知飛鵲意 何用此時驚

淮海風濤起 江關憂思長 同悲鵲遶樹 獨坐雁隨陽 山晚雲藏雪 汀寒月照霜 由來濯纓處 漁父愛滄浪

寒日白雲裏 法侶自提攜 竹徑通城下 松門隔水西 方同沃洲去 不自武陵迷 髣髴心疑處 高峯是會稽

九拒危城下 蕭條送爾歸 寒風吹畫角 暮雪犯征衣 道里猶成間 親朋重與違 白雲愁欲斷 看入大梁飛

日暗城烏宿 天寒櫪馬嘶 詞人留上客 妓女出中閨 積雪連燈照 迴廊映竹迷 太常今夜宴 誰不醉如泥

臘後年華變 關西驛騎遙 塞鴻連暮雪 江柳動寒條 山水還鄣郡 圖書入漢朝 高樓非別處 故使百憂銷

萬里發遼陽 處處問家鄉 回車不淹轍 雨雪滿衣裳 行見日月疾 坐思道路長 但令不征戍 暗鏡生重光

妾思常懸懸 君行復綿綿 征途向何處 碧海與青天 歲久自有念 誰令長在邊 少年若不歸 蘭室如黃泉

離人隔中庭 幸不爲遠征 雕梁下有壁 聞語亦聞行 天涯尚寄信 此處不傳情 君能並照水 形影自分明

雲間雙鳳鳴 一去一歸城 鞍馬朝天色 封章戀闕情 日臨宮樹高 煙蓋沙草平 會當戎事息 聯影遶池行

盆裏盛野泉 晚鮮幽更好 初活草根浮 重生荷葉小 多時水馬出 盡日蜻蜓遶 朝早獨來看 冷星沈碧曉

明蒙竹間亭 天暖幽桂碧 雲生四面山 水接當階石 濕樹浴鳥痕 破苔臥鹿蹟 不緣塵駕觸 堪作商皓宅

雙轂不回轍 子疾已在傍 侍坐長搖扇 迎醫漸下牀 新施箱中幔 未洗來時妝 奉君纏綿意 幸願莫相忘

鳥鳴桑葉間 綠條復柔柔 攀看去手近 放下長長鉤 黃花蓋野田 白馬少年遊 所念豈回顧 良人在高樓

曉氣生綠水 春條露霏霏 林間棲鳥散 遠念征人起 幽花宿含彩 早蝶寒弄翅 君行非晨風 詎能從門至

本性慵遠行 綿綿病自生 見君綢繆思 慰我寂寞情 風幌夜不掩 秋燈照雨明 彼愁此又憶 一夕兩盈盈

初晴天墮絲 晚色上春枝 城下路分處 邊頭人去時 停車數行日 勸酒問回期 亦是茫茫客 還從此別離

百戰一身在 相逢白髮生 何時得鄉信 每日算歸程 走馬登寒壠 驅羊入廢城 羌笳三兩曲 人醉海西營

天南多鳥聲 州縣半無城 野市依蠻姓 山邨逐水名 瘴煙沙上起 陰火雨中生 獨有求珠客 年年入海行

晚泊水邊驛 柳塘初起風 蛙鳴蒲葉下 魚入稻花中 去舍已云遠 問程猶向東 近來多怨別 不與少年同

戀戀春恨結 綿綿淮草深 病身愁至夜 遠道畏逢陰 忽逐酒盃會 暫同風景心 從今一分散 還是曉枝禽

千里河煙直 青槐夾岸長 天涯同此路 人語各殊方 草市迎江貨 津橋稅海商 廻看故宮柳 憔悴不成行

屋在瀑泉西 茅簷下有溪 閉門留野鹿 分食養山雞 桂熟長收子 蘭生不作畦 初開洞中路 深處轉松梯

花開草復秋 雲水自悠悠 因醉暫無事 在山難免愁 遇晴須看月 鬬健且登樓 暗想山中伴 如今盡白頭

見說長沙去 無親亦共愁 陰雲鬼門夜 寒雨瘴江秋 水國山魈引 蠻鄉洞主留 漸看歸處遠 垂白住炎州

眼底貧家計 多時總莫嫌 蠹生騰藥紙 字暗換書籤 避雨拾黃葉 遮風下黑簾 近來身不健 時就六壬占

休師竹林北 空可兩三間 雖愛獨居好 終來相伴閑 猶嫌近前樹 爲礙看南山 的有深耕處 春初須早還

新開望山處 今朝減病眠 應移千里道 猶自數峰偏 故欲遮春巷 還來遶暮天 老夫行步弱 免到寺門前

別屋炊香飯 薰辛不入家 溫泉調葛麵 淨手摘藤花 蒲鮓除青葉 芹虀帶紫芽 願師常伴食 消氣有薑茶

忽自見憔悴 壯年人亦疑 髮緣多病落 力爲不行衰 暖手揉雙目 看圖引四肢 老來真愛道 所恨覺還遲

喜得近京城 官卑意亦榮 竝牀歡未定 離室思還生 計拙偷閑住 經過買日行 如無自來分 一驛是遙程

一學芙蓉葉 初開映水幽 雖經小兒手 不稱老夫頭 枕上眠常戴 風前醉恐柔 明年有閨閣 此樣必難求

騎馬傍閑坊 新衣著雨香 桃花紅粉醉 柳樹白雲狂 不覺愁春去 何曾得日長 牡丹相次發 城裏又須忙

晚年恩愛少 耳目靜於僧 竟夜不聞語 空房唯有燈 氣噓寒被濕 霜入破窗凝 斷得人間事 長如此亦能

白髮初爲吏 有慙年少郎 自知身上拙 不稱世間忙 秋雨懸牆綠 暮山宮樹黃 同官若容許 長借老僧房

宮殿半山上 人家高下居 古廳眠受魘 老吏語多虛 雨水洗荒竹 溪沙填廢渠 聖朝收外府 皆自九天除

老病貪光景 尋常不下簾 妻愁耽酒僻 人怪考詩嚴 小婢偷紅紙 嬌兒弄白髯 有時看舊卷 未免意中嫌

荒林四面通 門在野田中 頑僕長如客 貧居未勝蓬 舊綿衣不煖 新草屋多風 唯去山南近 閑親販藥翁

新占原頭地 本無山可歸 荒藤生葉晚 老杏著花稀 廚舍近泥竈 家人初飽薇 弟兄今四散 何日更相依

長安無舊識 百里是天涯 寂寞思逢客 荒涼喜見花 訪僧求賤藥 將馬中豪家 乍得新蔬菜 朝盤忽覺奢

雞鳴村舍遙 花發亦蕭條 野竹初生笋 溪田未得苗 家貧僮僕瘦 春冷菜蔬焦 甘分長如此 無名在聖朝

春來梨棗盡 啼哭小兒飢 鄰富雞常去 莊貧客漸稀 借牛畊地晚 賣樹納錢遲 牆下當官路 依山補竹籬

自埽一間房 唯鋪獨臥牀 野羹溪菜滑 山紙水苔香 陳藥初和白 新經未入黃 近來心力少 休讀養生方

擬作讀經人 空房置淨巾 鎖茶藤篋密 曝藥竹牀新 老病應隨業 因緣不離身 焚香向居士 無計出諸塵

移家近住邨 貧苦自安存 細問梨果植 遠求花藥根 倩人開廢井 趂犢入新園 長愛當山立 黃昏不閉門

和煖遶林行 新貧足喜聲 埽渠憂竹旱 澆地引蘭生 山客憑栽樹 家僮使入城 門前粉壁上 書著縣官名

住處鐘鼓外 免爭當路橋 身閑時却困 兒病可來嬌 雞睡日陽暖 蜂狂花豔燒 長安足門戶 疊疊看登朝

近來年紀到 世事總無心 古碣憑人搨 閑詩任客吟 送經還野苑 移石入幽林 谷口春風惡 梨花蓋地深

嬾更學諸餘 林中埽地居 膩衣穿不洗 白髮短慵梳 苦相常多淚 勞生自悟虛 閑行人事絕 親故亦無書

住處去山近 傍園麋鹿行 野桑穿井長 荒竹過牆生 新識鄰里面 未諳邨社情 石田無力及 賤賃與人耕

勸酒不依巡 明朝萬里人 轉江雲棧細 近驛板橋新 石冷啼猿影 松昏戲鹿塵 少年爲客好 況是益州春

世間無所入 學道處新成 兩面有山色 六時聞磬聲 閑加經遍數 老愛字分明 若得離煩惱 焚香過一生

老僧真古畫 閑坐語中聽 識病方書聖 諳山草木靈 人來多施藥 願滿不持經 相伴尋溪竹 秋苔襪履青

不剃頭多日 禪來白髮長 合邨迎住寺 同學乞修房 覺少持經力 憂無養病糧 上山猶得在 自解衲衣裳

溪田借四鄰 不省解憂身 看日和仙藥 書符救病人 伴僧齋過夏 中酒臥經旬 應得丹砂力 春來黑髮新

館舍幸相近 因風及病身 一官雖隔水 四韵是同人 衰臥朦朧曉 貧居冷落春 少年無不好 莫恨滿頭塵

田舍清明日 家家出火遲 白衫眠古巷 紅索搭高枝 紗帶生難結 銅釵重欲垂 斬新衣踏盡 還似去年時

新剃青頭髮 生來未埽眉 身輕禮拜穩 心慢記經遲 喚起猶侵曉 催齋已過時 春晴堦下立 私地弄花枝

當歡須且歡 過後買應難 歲去停燈守 花開把火看 狂來欺酒淺 愁盡覺天寬 次第頭皆白 齊年人已殘

忽看花漸稀 罪過酒醒時 尋覓風來處 驚張夜落時 遊絲纏故蘂 宿夜守空枝 開取當軒地 年年樹底期

孤號秋閣陰 韋令在時禽 覓伴海山黑 思鄉橘柚深 舉頭聞舊曲 顧尾惜殘金 顦顇不飛去 重君池上心

賃宅得花饒 初開恐是妖 粉光深紫膩 肉色退紅嬌 且願風留著 惟愁日炙燋 可憐零落蘂 收取作香燒

繞廳春草合 知道縣家閑 行見雨遮院 臥看人上山 避風新浴後 請假未醒間 朝客輕卑吏 從他不往還

嶺頭分界候 一半屬湘潭 水驛門旗出 山巒洞主參 辟邪犀角重 解酒荔枝甘 莫歎京華遠 安南更有南

自從江樹秋 日日望江樓 夢見離珠浦 書來在桂州 不同魚比目 終恨水分流 久不開明鏡 多應是白頭

漫漫復淒淒 黃沙暮漸迷 人當故鄉立 馬過舊營嘶 斷雁逢冰磧 回軍占雪溪 夜來山下哭 應是送降奚

楚客經年病 孤舟人事稀 晚晴江柳變 春暮塞鴻歸 今日方知命 前身自覺非 不能憂歲計 無限故山薇

凋殘精舍在 連步訪緇衣 古殿門空掩 楊花雪亂飛 鶴巢松影薄 僧少磬聲稀 青眼能留客 疎鐘逼夜歸

扁舟水淼淼 曲岸復長塘 古寺春山上 登樓憶故鄉 雲烟橫極浦 花木擁迴廊 更有思歸意 晴明陟上方

毘陵過柱史 簡易在茅茨 芳草如花種 修篁帶笋移 徑幽人未賞 簷靜燕初窺 野客憐霜壁 青松畫一枝

野寺僧房遠 陶潛引客來 鳥喧殘果落 蘭敗幾花開 真性知無住 微言欲望迴 竹風清磬晚 歸策步蒼苔

幾年烏府內 何處逐鳧歸 關吏迷驄馬 銅章累繡衣 野亭山草綠 客路柳花飛 況復長安遠 音書從此稀

含香仍佩玉 宜入鏡中行 盡室隨乘興 扁舟不計程 渡江霖雨霽 對月夜潮生 莫慮當炎暑 稽山水木清

見誦甘泉賦 心期折桂歸 鳳雛皆五色 鴻漸又雙飛 別思看衰柳 秋風動客衣 明朝問禮處 蹔覺雁行稀

賀客移星使 絲綸出紫微 手中霜作簡 身上繡爲衣 驄馬朝天疾 臺烏向日飛 親朋皆避路 不是送人稀

物候改秋節 炎涼此夕分 暗蟲聲徧草 明月夜無雲 清逈簷外見 淒其籬下聞 感時兼惜別 羇思自紛紛

井邑白雲間 嚴城遠帶山 沙墟陰欲暮 郊色淡方閑 孤徑迴榕岸 層巒破枳關 寥寥分遠望 暫得一開顏

華臺陳桂席 密榭宴清真 柏葉猶霜氣 桃花似漢津 青尊照深夕 綠綺映芳春 欲憶相逢後 無言嶺海人

草色照雙扉 軒車到客稀 苔衣香屐迹 花綬少塵飛 薄望憐池淨 開畦愛雨肥 相過忘日昃 坐待白雲歸

愛酒時稱僻 高情自不凡 向人方白眼 違俗有青巖 雲際開三徑 煙中挂一帆 相期同歲晚 閑興與松杉

鳥啼楊柳垂 此別千萬里 古路入商山 春風生灞水 停車落日在 罷酒離人起 蓬戶寄龍沙 送歸情詎已

春風戲狹斜 相見莫愁家 細酌蒲桃酒 嬌歌玉樹花 裁衫催白紵 迎客走朱車 不覺重城暮 爭栖柳上鵶

寶劒飾文犀 當風似切泥 逢君感意氣 貰酒杜陵西 趙女顏雖少 宛駒齒正齊 嬌多不肯別 更待夜烏啼

細雨度深閨 鶯愁欲嬾啼 如煙飛漠漠 似露濕淒淒 草色行看靡 花枝暮欲低 曉聽鐘鼓動 早送錦障泥

何處成吾道 經年遠路中 客心猶向北 河水自歸東 古戍飄殘角 疎林振夕風 輕舟難載月 那與故人同

同遊雲外寺 渡水入禪關 立埽窗前石 坐看池上山 有僧飛錫到 留客話松間 不是緣名利 好來長伴閑

埽榻相逢宿 論詩舊梵宮 磬聲迎鼓盡 月色過山窮 庭簇安禪草 窗飛帶火蟲 一宵何惜別 回首隔秋風

幽寺在巖中 行唯一徑通 客吟孤嶠月 蟬噪數枝風 秋色生苔砌 泉聲入梵宮 吾師修道處 不與世間同

飛閣青霞裏 先秋獨早涼 天花映窗近 月桂拂簷香 華岳三峰小 黃河一帶長 空聞指歸路 煙處有垂楊

潺湲半空裏 霖落石房邊 風激珠光碎 山欹練影偏 急流難起浪 迸沫祗如煙 自古惟今日 淒涼一片泉

分襟二年內 多少事相干 禮樂風全變 塵埃路漸難 秋林新葉落 霜月滿庭寒 雖喜逢知己 他鄉歲又闌

秋色生邊思 送君西入關 草衰空大野 葉落露青山 故國煙霞外 新安道路間 碧霄知己在 香桂月中攀

夏臘歲方深 思歸徹曙吟 未離銷雪院 已有過雲心 寒磬清函谷 孤鐘宿華陰 別京遊舊寺 月色似雙林

過雲尋釋子 話別更依依 靜室開來久 遊人到自稀 觸風香氣盡 隔水磬聲微 獨傍孤松立 塵中多是非

昔人惆悵處 繫馬又登臨 舊地煙霞在 多時草木深 水將空合色 雲與我無心 想見龍山會 良辰亦似今

衆芳春競發 寒菊露偏滋 受氣何曾異 開花獨自遲 晚成猶待賞 欲採未過時 忍棄東籬下 看隨秋草衰

今日陪樽俎 良籌復在茲 獻酬君有禮 賞罰我無私 莫怪斜相向 還將正自持 一朝權入手 看取令行時

采采應緣白 鑽心不爲名 掌中猶可重 手下莫言輕 有對唯求敵 無私直任爭 君看一擲後 當取擅場聲

不是難提挈 行藏固有期 安身未得所 開口欲從誰 應物心無倦 當壚柄會持 莫將成廢器 還有對樽時

歌玉屢招疑 終朝省復思 既哀黃鳥興 還復白圭詩 請益先求友 將行必擇師 誰知不鳴者 獨下董生帷

不知鷗與鶴 天畔弄晴暉 背日分明見 臨川相暎微 淨中雲一點 回處雪孤飛 正好南枝住 翩翩何所歸

一官仍是假 豈願數離羣 愁鬢看如雪 浮名認是雲 暫辭南國隱 莫勒北山文 今後松溪月 還應夢見君

赴節心長在 從繩道可觀 須知片木用 莫向散材看 空爲歌偏苦 仍愁和即難 既能親掌握 願得接同歡

散木今何幸 良工不棄捐 力微慙一柱 材薄仰羣弦 且喜聲相應 寧辭跡屢遷 知音如見賞 雅調爲君傳

何必龍山好 南亭賞不暌 清規陳侯事 雅興謝公題 入座青峰近 當軒遠樹齊 仙家自有月 莫歎夕陽西

暝從石門宿 搖落四巖空 潭月漾山足 天河瀉澗中 杉松寒似雨 猨鳥夕驚風 獨臥不成寢 蒼然想謝公

曙氣變東風 蟾壺夜漏窮 新春幾人老 舊曆四時空 身賤悲添歲 家貧喜過冬 稱觴惟有感 歡慶在兒童

看圖閑敎陣 畫地靜論邊 烏壘天西戍 鷹姿塞上川 路長唯算月 書遠每題年 無復生還望 翻思未別前

柵壕三面鬬 箭盡舉烽頻 營柳和煙暮 關榆帶雪春 邊城多老將 磧路少歸人 殺盡金河卒 年年添塞塵

候火起雕城 塵沙擁戰聲 遊軍藏漢幟 降騎說蕃情 霜落滹沱淺 秋深太白明 嫖姚方虎視 不覺說添兵

却憶東溪日 同年事魯儒 僧房閑共宿 酒肆醉相扶 天畔雙旌貴 山中病客孤 無謀還有計 春谷種桑榆

讀書林下寺 不出動經年 草閣連僧院 山廚共石泉 雲庭無履跡 龕壁有燈煙 年少今頭白 刪詩到幾篇

一身禪誦苦 灑掃古花宮 靜室門常閉 深蘿月不通 懸燈喬木上 鳴磬亂幡中 附入高僧傳 長稱二遠公

僻巷鄰家少 茅簷喜竝居 蒸梨常共竈 澆薤亦同渠 傳屐朝尋藥 分燈夜讀書 雖然在城市 還得似樵漁

三十無名客 空山獨臥秋 病多知藥性 年長信人愁 螢影竹窗下 松聲茅屋頭 近來心更靜 不夢世間遊

嬾成身病日 因醉臥多時 送客出谿少 讀書終卷遲 幽窗聞墜葉 晴景見遊絲 早晚來收藥 門前有紫芝

茅屋往來久 山深不置門 草生垂井口 花落擁籬根 入院將雛鳥 尋蘿抱子猿 曾逢異人說 風景似桃源

上方唯一室 禪定對山容 行道臨孤壁 持齋聽遠鐘 枯藤離舊樹 朽石落高峰 不向雲間見 還應夢裏逢

得道任髮白 亦逢城市遊 新經天上取 稀藥洞中收 春木帶枯葉 新蒲生漫流 年年望靈鶴 常在此山頭

得道南山久 曾敎四皓碁 閉門醫病鶴 倒篋養神龜 松際風長在 泉中草不衰 誰知茅屋裏 有路向峨嵋

不食非關藥 天生是女仙 見人還起拜 留伴亦開田 無窟尋溪宿 兼衣掃葉眠 不知何代女 猶帶剪刀錢

寄家丹水邊 歸去種春田 白髮無知己 空山又一年 鹿裘長酒氣 茅屋有茶煙 亦擬辭人世 何溪有瀑泉

久行多不定 樹下是禪牀 寂寂心無住 年年日自長 蟲虵同宿磵 草木共經霜 已見南人說 天台有舊房

夜愛雲林好 寒天月裏行 青牛眠樹影 白犬吠猨聲 一磬山院靜 千燈谿路明 從來此峰客 幾箇得長生

服柏不飛鍊 閑眠閉草堂 有泉唯盥漱 留火爲焚香 新雨閑門靜 孤松滿院涼 仍聞枕中術 曾授漢淮王

身沒碧峰裏 門人改葬期 買山尋主遠 壘塔化人遲 鬼火穿空院 秋螢入素帷 黃昏溪路上 聞哭竺乾師

桑乾歸路遠 聞說亦愁人 有雪常經夏 無花空到春 下營雲外火 收馬月中塵 白首從戎客 青衫未離身

葱嶺秋塵起 全軍取月支 山川引行陣 蕃漢列旌旗 轉戰疲兵少 孤城外救遲 邊人逢聖代 不見偃戈時

微雪軍將出 吹笳天未明 觀兵登古戍 斬將對雙旌 分陣瞻山勢 潛兵制馬鳴 如今青史上 已有滅胡名

單于驕愛獵 放火到軍城 乘月調新馬 防秋置遠營 空山朱戟影 寒磧鐵衣聲 度水逢胡說 沙陰有伏兵

幾年爲郡守 家似布衣貧 沽酒迎幽客 無金與近臣 擣茶書院靜 講易藥堂春 歸闕功成後 隨車有野人

若過幷州北 誰人不憶家 塞深無伴侶 路盡有平沙 磧冷唯逢鴈 天春不見花 莫隨征將意 垂老事輕車

夜來花欲盡 始惜兩三枝 早起尋稀處 閑眠記落時 蘂焦蜂自散 蔕折蝶還移 攀著殷勤別 明年更有期

獨來多任性 唯與白雲期 深處花開盡 遲眠人不知 水流山暗處 風起月明時 望見南峰近 年年嬾更移

日夕尋未遍 古木寺高低 粉壁猶遮嶺 朱樓尚隔溪 廚窗通澗鼠 殿跡立山雞 更有無人處 明朝獨向西

近問南州客 云亡已數春 痛心曾受業 追服恨無親 孀婦歸鄉里 書齋屬四鄰 不知經亂後 奠祭有何人

雲裏前朝寺 修行獨幾年 山村無施食 盥漱亦安禪 古塔巢溪鳥 深房閉谷泉 自言曾入室 知處梵王天

任性常多出 人來得見稀 市樓逢酒住 野寺送僧歸 簷下懸秋葉 籬頭曬褐衣 門前南北路 誰肯入柴扉

舊隱松林下 衝泉入兩涯 琴書隨弟子 雞犬在鄰家 茅屋長黃菌 槿籬生白花 幽墳無處訪 恐是入煙霞

得罪誰人送 來時不到家 白頭無侍子 多病向天涯 莽蒼凌江水 黃昏見塞花 如今賈誼賦 不漫說長沙

流人何處去 萬里向江州 孤驛瘴煙重 行人巴草秋 上帆南去遠 送鴈北看愁 遍問炎方客 無人得白頭

去尋長不出 門似絕人行 牀下石苔滿 屋頭秋草生 學琴寒月短 寫易晚窗明 唯到黃昏後 溪中聞磬聲

身老無修飾 頭巾用白紗 開門朝掃徑 輦水夜澆花 藥氣聞深巷 桐陰到數家 不愁還酒債 腰下有丹砂

老將明王識 臨終拜上公 告哀鄉路遠 助葬戍城空 素幔朱門裏 銘旌秋巷中 史官如不濫 獨傳說英雄

追立新碑日 憐君苦一身 遠移深澗石 助立故鄉人 草色荒墳綠 松陰古殿春 平生心已遂 歸去得垂綸

送哭誰家車 靈旛紫帶長 青童抱何物 明月與香囊 可惜羅衣色 看舁入水泉 莫愁埏道暗 燒漆得千年

寶劒不可得 相逢幾許難 今朝一度見 赤色照人寒 匣裏星文動 環邊月影殘 自然神鬼伏 無事莫空彈

羨君無外事 日與世情違 地僻人難到 溪深鳥自飛 儒衣荷葉老 野飯藥苗肥 疇昔江湖意 而今憶共歸

僧家無住著 早晚出東林 得道非真相 頭陀是苦心 持齋山果熟 倚錫野雲深 溪寺誰相待 香花與梵音

漢陽無遠近 見說過湓城 雲雨經春客 江山幾日程 終隨鷗鳥去 秖待海潮生 前路逢漁父 多慚問姓名

西遊匣長劒 日暮湘楚間 歇馬上秋草 逢人問故關 孤村綠塘水 曠野白雲山 方念此中去 何時此路還

指途清溪裏 左右唯深林 雲蔽望鄉處 雨愁爲客心 遇人多物役 聽鳥時幽音 何必滄浪水 庶茲浣塵襟

暑雨飄已過 涼飆觸幽衿 虛館無喧塵 綠槐多晝陰 俯視古苔積 仰聆早蟬吟 放卷一長想 閉門千里心

漂泊楚水來 捨舟坐高館 途窮在中路 孤征慕前伴 風雨一留宿 關山去欲嬾 淮南木葉飛 夜聞廣陵散

鳥啼楊柳垂 此別千萬里 古路入商山 春風去灞水 停車落日在 罷酒離人起 蓬戶寄龍沙 送歸情詎已

雞唱催人起 又生前去愁 路明殘月在 山露宿雲收 村店煙火動 漁家燈燭幽 趨名與趨利 行役幾時休

採桑畏日高 不待春眠足 攀條有餘態 那矜貌如玉 千金豈不贈 五馬空躑躅 何以變真性 幽篁雪中綠

虎宿方冬至 雞人積夜籌 相逢一尊酒 共結兩鄉愁 王儉花爲府 盧諶幄內璆 明朝更臨水 悵望嶺南流

早尚逍遙境 常懷汗漫期 星郎同訪道 羽客杳何之 物外求仙侶 人間失我師 不知柯爛者 何處看圍棊

玉簡真人降 金書道籙通 煙霞方蔽日 雲雨已生風 四極威儀異 三天使命同 那將人世戀 不去上清宮

羽駕正翩翩 雲鴻最自然 霞冠將月曉 珠珮與星連 鏤玉留新訣 雕金得舊編 不知飛鸞鶴 更有幾人仙

上帝求仙使 真符取玉郎 三才閑布象 二景鬱生光 騎吏排龍虎 笙歌走鳳皇 天高人不見 暗入白雲鄉

鸞鶴共裴回 仙官使者催 香花三洞啓 風雨百神來 鳳篆文初定 龍泥印已開 何須生羽翼 始得上瑤臺

羽節忽排煙 蘇君已得仙 命風驅日月 縮地走山川 幾處留丹竈 何時種玉田 一朝騎白虎 直上紫微天

靜發降靈香 思神意智長 虎存時促步 龍想更成章 扣齒風雷響 挑燈日月光 仙雲在何處 髣髴滿空堂

幾度遊三洞 何方召百神 風雲皆守一 龍虎亦全真 執節仙童小 燒香玉女春 應須絕巖內 委曲問皇人

上法杳無營 玄修似有情 道宮瓊作想 真帝玉爲名 召岳馳旌節 驅雷發吏兵 雲車降何處 齋室有仙卿

羽衛一何鮮 香雲起暮煙 方朝太素帝 更向玉清天 鳳曲凝猶吹 龍驂儼欲前 真文幾時降 知在永和年

大道何年學 真符此日催 還持金作印 未要玉爲臺 羽節分明授 霞衣整頓裁 應緣五雲使 敎上列仙來

獨自授金書 蕭條詠紫虛 龍行還當馬 雲起自成車 九轉風煙合 千年井竈餘 參差從太一 壽等混元初

道學已通神 香花會女真 霞牀珠斗帳 金薦玉輿輪 一室心偏靜 三天夜正春 靈官竟誰降 仙相有夫人

上界有黃房 仙家道路長 神來知位次 樂變叶宮商 競把瑠璃盞 都傾白玉漿 霞衣最芬馥 蘇合是靈香

珠佩紫霞纓 夫人會八靈 太霄猶有觀 絕宅豈無形 暮雨裴回降 仙歌宛轉聽 誰逢玉妃輦 應檢九真經

西海辭金母 東方拜木公 雲行疑帶雨 星步欲凌風 羽袖揮丹鳳 霞巾曳彩虹 飄颻九霄外 下視望仙宮

玉樹襍金花 天河織女家 月邀丹鳳舃 風送紫鸞車 霧縠籠綃帶 雲屏列錦霞 瑤臺千萬里 不覺往來賒

舞鳳凌天出 歌麟入夜聽 雲容衣眇眇 風韻曲泠泠 扣齒端金簡 焚香檢玉經 仙宮知不遠 祗近太微星

紫府與玄洲 誰來物外遊 無煩騎白鹿 不用駕青牛 金化顏應駐 雲飛鬢不秋 仍聞碧海上 更用玉爲樓

轡鶴復驂鸞 全家去不難 雞聲隨羽化 犬影入雲看 釀玉當成酒 燒金且轉丹 何妨五色綬 次第給仙官

女郎閨閣春 抱瑟坐花茵 豔粉宜斜燭 羞蛾慘向人 寄情搖玉柱 流眄整羅巾 幸以芳香袖 承君宛轉塵

陽羨諸峰頂 何曾異剡山 雨晴人到寺 木落夜開關 縫衲紗燈亮 看心錫杖閑 西方知有社 未得與師還

潺湲寒溪上 自此成離別 廻首望歸人 移舟逢暮雪 頻行識草樹 漸老傷年髮 唯有白雲心 爲向東山月

獨坐三臺妙 重陽百越間 水心觀遠俗 霜氣入秋山 不棄遺簪舊 寧辭落帽還 仍聞西上客 咫尺謁天顏

已得歸鄉里 逍遙一外臣 那隨流水去 不待鏡湖春 雪裏登山屐 林間漉酒巾 空餘道士觀 誰是學仙人

誰能愁此別 到越會相逢 長憶雲門寺 門前千萬峰 石牀埋積雪 山路倒枯松 莫學白道士 無人知去蹤

秣陵春已至 君去學歸鴻 綠水琴聲切 青袍草色同 鳥喧金谷樹 花滿洛陽宮 日日相思處 江邊楊柳風

所思勞旦夕 惆悵去湘東 禪客知何在 春山幾處同 獨行殘雪裏 相見暮雲中 請住東林寺 彌年事遠公

鼎鉉辭台座 麾幢領益州 曲池連月曉 橫角滿城秋 有美皇華使 曾同白社遊 今年重相見 偏覺豔歌愁

九折朱輪動 三巴白露生 蕙蘭秋意晚 關塞別魂驚 寶瑟連宵怨 金罍盡醉傾 旄頭星未落 分手轆轤鳴

沱江水綠波 喧鳥去喬柯 南浦別離處 東風蘭杜多 長亭春婉娩 層漢路蹉跎 會有歸朝日 班超奈老何

坐愛圓景滿 況茲秋夜長 寒光生露草 夕韻出風篁 地遠驚金奏 天高失鴈行 如何北樓望 不得共池塘

鄉路日茲始 征軒行復留 張騫隨漢節 王濬守刀州 澤國煙花度 銅梁霧雨愁 別離無可奈 萬恨錦江流

千里雪山開 沱江春水來 駐帆雲縹緲 吹管鶴裴回 身外流年駛 尊前落景催 不應歸棹遠 明月在高臺

六歲蜀城守 千莖蓬鬢絲 憂心不自遣 骨肉又傷離 楚峽饒雲雨 巴江足夢思 殷勤孔北海 時節易流移

蕭條寒日晏 悽慘別魂驚 寶瑟無聲怨 金囊故贈輕 赤墀方載筆 油幕尚言兵 暮宿青泥驛 煩君淚滿纓

柏臺年未老 蓬鬢忽蒼蒼 無事裨明主 何心弄憲章 雀聲愁霰雪 鴻思恨關梁 會脫簪纓去 故山瑤草芳

歸舟不計程 江月屢虧盈 靄靄滄波路 悠悠離別情 蒹葭連水國 鼙鼓近梁城 却憶沿江叟 汀洲春草生

秋室浩煙霧 風柳怨寒蜩 機杼夜聲切 蕙蘭芳意消 美人湘水曲 桂檝洞庭遙 常恐時光謝 蹉跎紅豔凋

漢水清且廣 江波渺復深 葉舟煙雨夜 之子別離心 汀草結春怨 山雲連暝陰 年年南北淚 今古共霑襟

昏旦倦興寢 端憂力尚微 廉頗不覺老 蘧瑗始知非 授鉞虛三顧 持衡曠萬機 空餘蝴蝶夢 迢遰故山歸

玉輪初滿空 迥出錦城東 相向秦樓鏡 分飛碣石鴻 桂香隨窈窕 珠綴隔玲瓏 不及前秋月 圓輝鳳沼中

荀令昔居此 故巢留越禽 動搖金翠尾 飛舞碧梧陰 上客徹瑤瑟 美人傷蕙心 會因南國使 得放海雲深

在昔謬司憲 常僚惟有君 報恩如皎日 致位等青雲 削藁書難見 除苛事早吟 雙旌不可駐 風雪路岐分

南國宴佳賓 交情老倍親 月慙紅燭淚 花笑白頭人 寶瑟常餘怨 瓊枝不讓春 更聞歌子夜 桃李豔妝新

靈州碧巖下 荑英初散芳 塗塗猶宿露 采采不盈筐 陰竇藏煙濕 單衣染焙香 幸將調鼎味 一爲奏明光

昔佩兵符去 今持相印還 天光臨井絡 春物度巴山 鳥道青冥外 風泉洞壑間 何慙班定遠 辛苦玉門關

南國獨行日 三巴春草齊 漾波歸海疾 危棧入雲迷 錦谷嵐煙裏 刀州晚照西 旅情方浩蕩 蜀魄滿林啼

才非谷永傳 無意謁王侯 小暑金將伏 微涼麥正秋 遠山欹枕見 暮雨閉門愁 更憶東林寺 詩家第一流

雙鶴五雲車 初辭漢帝家 人寰新甲子 天路舊煙霞 羽節臨風駐 霓裳逐雨斜 崑崙有琪樹 相憶寄瑤華

宿雨淨煙霞 春風綻百花 綠楊中禁路 朱戟五侯家 草色金隄晚 鶯聲御柳斜 無媒猶未達 應共惜年華

掩淚山陽宅 生涯此路窮 香銷芸閣閉 星落草堂空 麗藻浮名裏 哀聲夕照中 不堪投釣處 隣笛怨春風

寥落九秋晚 端憂時物殘 隔林螢影度 出禁漏聲寒 愁雨洞房掩 孤燈遙夜闌 懷賢夢南國 興盡水漫漫

君住包山下 何年入帝鄉 成名歸舊業 歎別見秋光 橘柚吳洲遠 蘆花楚水長 我行經此路 京口向雲陽

午夜更漏裏 九重霄漢間 月華雲闕迥 秋色鳳池閑 御錦通清禁 天書出暗關 嵇康不求達 終歲在空山

漢代衣冠盛 堯年雨露多 恩榮辭紫禁 冰雪渡黃河 待詔孤城啓 宣風萬歲和 今宵燕分野 應見使星過

多負雲霄志 生涯歲序侵 風翻涼葉亂 雨滴洞房深 迢遰三秋夢 殷勤獨夜心 懷賢不覺寐 清磬發東林

虛室晝常掩 心源知悟空 禪庭一雨後 蓮界萬花中 時節流芳暮 人天此會同 不知方便理 何路出樊籠

禪堂支許同 清論道源窮 起滅秋雲盡 虛無夕靄空 池澄山倒影 林動葉翻風 他日焚香待 還來禮惠聰

客路商山外 離筵小暑前 高文常獨步 折桂及齠年 關國通秦限 波濤隔漢川 叨同會府選 分手倍依然

惆悵人間事 東山遂獨遊 露凝瑤草晚 魚戲石潭秋 軒冕應相待 煙霞莫遽留 君看仲連意 功立始滄洲

多累有行役 相逢秋節分 游人甘失路 野鶴亦離羣 戎馬犯邊壘 天兵屯塞雲 孔璋才素健 羽檄定紛紛

寂寞兩相阻 悠悠南北心 燕驚滄海遠 鴻避朔雲深 夜夢江亭月 離憂隴樹陰 兼秋無限思 惆悵屬瑤琴

共將纓上塵 來問雪山人 世網從知累 禪心自證真 境空宜入夢 藤古不留春 一聽林公法 靈嘉願寄身

冉冉衆芳歇 亭亭虛室前 敷榮時已背 幽賞地宜偏 紅豔世方重 素華徒可憐 何當君子願 知不競喧妍

斗酒上河梁 驚魂去越鄉 地窮滄海闊 雲入剡山長 蓮唱蒲萄熟 人煙橘柚香 蘭亭應駐楫 今古共風光

巴檄故人去 蒼蒼楓樹林 雲山千里合 霧雨四時陰 峽路猨聲斷 桃源犬吠深 不須貪勝賞 漢節待南侵

偶尋烏府客 同醉習家池 積雪初迷徑 孤雲遂失期 風前勞引領 月下重相思 何必因尊酒 幽心兩自知

崎嶇崖谷迷 寒雨暮成泥 征路出山頂 亂雲生馬蹄 望鄉程杳杳 懷遠思悽悽 欲識分麾重 孤城萬壑西

又過鴈門北 不勝南客悲 三邊上巖見 雙淚望鄉垂 暮角雲中戍 殘陽天際旗 更看飛白羽 胡馬在封陲

已獻甘泉賦 仍登片玉科 漢官新組綬 蜀國舊煙蘿 劒壁秋雲斷 巴江夜月多 無窮別離思 遙寄竹枝歌

山寒天降霜 煙月共蒼蒼 況此綠巖晚 尚餘丹桂芳 禪心殊衆樂 人世滿秋光 莫怪頻回首 孤雲思帝鄉

賢人嘉尚同 今製古遺風 寄我襟懷裏 辭君掌握中 金聲勞振遠 玉柄借談空 執玩馳心處 迢迢巴峽東

川陸一都會 旌旗千里舒 虎符中禁授 熊軾上流居 橘柚金難並 池塘練不如 春風行部日 應駐士元車

帝里清和節 侯家邸第春 煙霏瑤草露 苔暗杏梁塵 城郭悲歌舊 池塘麗句新 年年車馬客 鐘鼓樂他人

洛京千里近 離緒亦紛紛 文憲芙蓉沼 元方羔鴈羣 河關連鞏樹 嵩少接秦雲 獨有臨風思 睽攜不可聞

盧耽佐郡遙 川陸共迢迢 風景輕吳會 文章變越謠 煙林繁橘柚 雲海浩波潮 余有靈山夢 前君到石橋

車馬去憧憧 都門聞曉鐘 客程將日遠 離緒與春濃 流水踰千度 歸雲隔萬重 玉杯傾酒盡 不換慘悽容

道啓軒皇聖 威揚夏禹功 謳歌亭育外 文武盛明中 日月光連璧 煙塵屏大風 爲人祈福處 臺樹與天通

聖曆囗勤政 瑤圖慶運長 壽宮開此地 仙駕緲何鄉 風斷清笳調 雲愁綠斾揚 上升知不恨 弘濟任城王

嘗聞閶闔前 星拱北辰籙 今來大明祖 輦駕橋山曲 松柏韻幽音 魚龍焰寒燭 歲歲秋風辭 兆人歌不足

橋山同軌會 軒后葬衣冠 東海風波變 西陵松柏攢 鼎湖仙已去 金掌露寧乾 萬木泉扃月 空憐鳧雁寒

容衛曉徘徊 嚴城閶闔開 烏號龍馭遠 遏密鳳聲哀 崑浪黃河注 崦嵫白日頹 恭聞天子孝 不忍望銅臺

哀挽渭川曲 空歌汾水陽 夜泉愁更咽 秋日慘無光 纘夏功傳啓 興周業繼昌 回瞻五陵上 煙雨爲蒼蒼

玉扆將遷坐 金雞忽報晨 珮環僊馭遠 星月夜臺新 劍沒川空冷 菱寒鏡不春 國門車馬會 多是濯龍親

林花春向闌 高會重邀歡 感物惜芳景 放懷因綵翰 玉顏穠處並 銀燭焰中看 若折持相贈 風光益別難

紫氛隨馬處 黃閣駐車情 嵌壑驚山勢 周灘戀水聲 地分三蜀限 關志百牢名 琬琰攀酬郢 微言鼎飪情

益部恩輝降 同榮漢相還 韶芳滿歸路 軒騎出重關 望日朝天闕 披雲過蜀山 更題風雅韻 永絕翠嵓間

此夜年年月 偏宜此地逢 近看江水淺 遙辨雪山重 萬井金花肅 千林玉露濃 不唯樓上思 飛蓋亦陪從

桃源千里遠 花洞四時春 中有含真客 長爲不死人 松高枝葉茂 鶴老羽毛新 莫遣同籬槿 朝榮暮化塵

高秋今夜月 皓色正蒼蒼 遠水澄如練 孤鴻逈帶霜 旅人方積思 繁宿稍沈光 朱檻叨陪賞 尤宜清漏長

玉露中秋夜 金波碧落開 鵲驚初泛濫 鴻思共裴回 遠月清光徧 高空爽氣來 此時陪永望 更得上燕臺

清景同千里 寒光盡一年 竟天多鴈過 通夕少人眠 照別江樓上 添愁野帳前 隋侯恩未報 猶有夜珠圓

四時皆有月 一夜獨當秋 照耀初含露 裴回正滿樓 遙連雪山淨 逈入錦江流 願以清光末 年年許從遊

賓閣玳筵開 通宵遞玉杯 塵隨歌扇起 雪逐舞衣迴 剪燭清光發 添香煖氣來 令君敦宿好 更爲一裴回

偏郡隔雲岑 迴溪路更深 少留攀桂樹 長渴望梅林 野筍資公膳 山花慰客心 別來無信息 可謂井瓶沈

弘閣陳芳宴 佳賓此會難 交逢貴日重 醉得少時歡 舒黛凝歌思 求音足筆端 一聞清佩動 珠玉夜珊珊

芳氣襲猗蘭 青雲展舊歡 仙來紅燭下 花發綵毫端 海嶽期方遠 松筠歲正寒 仍聞言贈處 一字重琅玕

仙郎膺上才 夜宴接三台 燭引銀河轉 花連錦帳開 靜看歌扇舉 不覺舞腰回 寥落東方曙 無辭盡玉杯

華堂良宴開 星使自天來 舞轉朱絲逐 歌餘素扇回 水光凌曲檻 夜色靄高臺 不在賓階末 何由接上台

重林將疊嶂 此處可逃秦 水隔人間世 花開洞裏春 荷鋤分地利 縱酒樂天真 萬事更何有 吾今已外身

亂山吳苑外 臨水讓王祠 素是傷情處 春非送客時 不須愁落日 且願駐青絲 千里會應到 一尊誰共持

荀寅士吉射 誠乃蔽聰明 奈何趙志父 專舉晉陽兵 下令漢七國 借此以爲名 吾嘉徙薪智 禍亂何由生

行年未四十 已覺百病生 眼眩飛蠅影 耳厭遠蟬聲 甘辛敗六藏 冰炭交七情 唯思曲肱枕 搔首擲華纓

三伏鼓洪爐 支離一病夫 倦眠身似火 渴歠汗如珠 悸乏心難定 沈煩氣欲無 何時灑微雨 因與好風俱

退朝此休沐 閉戶無塵氛 杖策入幽逕 清風隨此君 琴觴恣偃傲 蘭蕙相氛氳 幽賞方自適 林西煙景曛

虛齋坐清晝 梅坼柳條鮮 節候開新曆 筋骸減故年 振衣慙艾綬 闚鏡歎華顛 獨有開懷處 孫孩戲目前

見爾府中趨 初官足慰吾 老牛還舐犢 凡鳥亦將雛 喜至翻成感 癡來或欲殊 因慙玉潤客 應笑此非夫

憑檻輟繁務 晴光煙樹分 中邦均禹貢 上藥驗桐君 滿逕風轉蕙 卷簾山出雲 鏘然玉音發 餘興在斯文

玉帳元侯重 黃樞上宰雄 緣情詞律外 宣力廟謀中 震耀恭天討 嚴凝助歲功 行看畫麟閣 凜凜有英風

里仁無外事 徐步一開顏 荆玉收難盡 齊竽喜暫閑 秋風傾菊酒 霽景下蓬山 不用投車轄 甘從倒載還

三接履聲退 東亭斯曠然 風流披鶴氅 操割佩龍泉 雲卷巖巘疊 雨餘松桂鮮 豈煩禽尚遊 所貴天理全

驄馬別已久 鯉魚來自烹 殷懃故人意 怊悵中林情 茫茫重江外 杳杳一枝瓊 搔首望良覿 爲君華髮生

十載別文昌 藩符寄武當 師貞上介辟 恩擢正員郎 藻思煙霞麗 歸軒印綬光 還希駐輦問 莫自嘆馮唐

蕪城十年別 蓬轉居不足 終歲白屋貧 獨謠清酒聖 風塵韋帶減 霜雪松心勁 何以浣相思 啓元能盡性

臨風結煩想 客至傳好音 白雪緘郢曲 朱弦亘蜀琴 泠泠響幽韻 欵欵寄遐心 歲晚何以報 與君期斷金

喜得賞心處 春山豈計程 連溪芳草合 半嶺白雲晴 絕澗漱冰碧 仙壇挹顥清 懷君在人境 不共此時情

白髮今朝見 虛齋曉鏡清 乍分霜簡色 微映鐵冠生 幕下多能事 周行挹令名 流年未可歎 正遇太階平

欹枕直廬暇 風蟬迎早秋 沈沈玉堂夕 皎皎金波流 對掌喜新命 分曹諧舊遊 相思翫華彩 因感庾公樓

湖上煙景好 鳥飛雲自還 幸因居止近 日覺性情閑 獨酌乍臨水 清機常見山 此時何所憶 淨侶話玄關

客心宜靜夜 月色澹新秋 影落三湘水 詩傳八詠樓 何窮對酒望 幾處捲簾愁 若問相思意 隨君萬里遊

移疾喜無事 卷簾松竹寒 稍知名是累 日與靜相歡 蹇淺逢機少 迂疎應物難 只思閑夜月 共向沃州看

拜首直城陰 罇開意不任 梅仙歸劇縣 阮巷奏離琴 春草吳門綠 秋濤浙水深 十年曾旅寓 應愜宦遊心

二紀樂簞瓢 煙霞暮與朝 因君宦遊去 記得春江潮 遠別更搔首 初官方折腰 青門望離袂 魂爲阿連銷

家風本鉅儒 吏職化雙鳧 啓事才方愜 臨人政自殊 地雄韓上黨 秩比魯中都 拜首春郊夕 離杯莫向隅

稔歲在芝田 歸程入洞天 白雲辭上國 青鳥會羣仙 自以碁銷日 寧資藥駐年 相看話離合 風馭忽泠然

昨日饋連營 今來刺列城 方期建禮直 忽訪永嘉程 郡內裁詩暇 樓中遲客情 憑君減千騎 莫遣海鷗驚

春雲結暮陰 侍坐捧離襟 黃綬輕裝去 青門芳草深 十年塵右職 三逕寄遐心 便道停橈處 應過舊竹林

桑門許辯才 外學接宗雷 護法麻衣淨 翻經貝葉開 宗通知不染 妄想自堪哀 或結西方社 師遊早晚迴

九派尋陽郡 分明似畫圖 秋光連瀑布 晴翠辨香鑪 才子厭蘭省 邦君榮竹符 江城多暇日 能寄八行無

年少守南陽 新恩印綬光 輕軒出繞霤 利刃發干將 風勁初下葉 雲寒方護霜 想君行縣處 露冕菊潭香

不嫌臨海遠 微祿代躬耕 古郡紀綱職 扁舟山水程 詩因琪樹麗 心與瀑泉清 盛府知音在 何時薦政成

與君相識處 吏隱在牆東 啓閉千門靜 逢迎兩掖通 罷官多暇日 肄業有儒風 歸去塵寰外 春山桂樹叢

越郡佳山水 菁江接上虞 計程航一葦 試吏佐雙鳧 雲壑窺仙籍 風謠驗地圖 因尋黃絹字 爲我弔曹盱

知向東陽去 晨裝見綵衣 客愁青眼別 家喜玉人歸 漠漠水煙晚 蕭蕭楓葉飛 雙溪泊船處 候吏拜胡威

已見風姿美 仍聞藝業勤 清秋上國路 白皙少年人 帶月輕帆疾 迎霜綵服新 過庭若有問 一爲說漳濱

儒衣兩少年 春棹轂溪船 湖月供詩興 嵐風費酒錢 上帆涵浦岸 欹枕傲晴天 不用愁羈旅 宣城太守賢

功名不復求 舊業向東周 白草辭邊騎 青門別故侯 摧殘寶劒折 羸病綠珠愁 日暮寒風起 猶疑大漠秋

上國路綿綿 行人候曉天 離亭綠綺奏 鄉樹白雲連 江露濕征袂 山鶯宜泊船 春風若爲別 相顧起尊前

異鄉兄弟少 見爾自依然 來酌林中酒 去耕湖上田 何朝逢暑雨 幾夜泊魚煙 餘力當勤學 成名貴少年

年少一仙官 清羸駕綵鸞 洞宮雲渺渺 花路水漫漫 歲計芝田熟 晨裝月帔寒 遙知小山桂 五馬待邀歡

西笑意如何 知隨貢舉科 吟詩向月露 驅馬出煙蘿 晚色平蕪遠 秋聲候鴈多 自憐歸未得 相送一勞歌

家承晉太傅 身慕魯諸生 又見一帆去 共愁千里程 沙平古樹迥 潮滿曉江晴 從此幽深去 無妨隱姓名

貢士去翩翩 如君最少年 綵衣行不廢 儒服代相傳 曉月經淮路 繁陰過楚天 清談遇知己 應訪孝廉船

鵷鷺承新命 翻飛入漢庭 歌詩能合雅 獻納每論經 月曉蜀江迥 猿啼楚樹青 幸因焚草暇 書札訪沈冥

還歸柳市去 遠遠出人羣 苔甃桐花落 山窗桂樹薰 引泉通絕澗 放鶴入孤雲 幸許宗雷到 清談不易聞

送君當歲暮 斗酒破離顏 車騎擁寒水 雪雲凝遠山 且安黃綬屈 莫羨白鷗閑 從此圖南路 青雲步武間

解巾州主簿 捧檄不辭遙 獨鶴九霄翼 寒松百尺條 晨裝沾雨雪 旅宿候風潮 爲政閑無事 清談肅郡僚

工爲楚辭賦 更著魯衣冠 歲儉山田薄 秋深晨服寒 武人榮燕頷 志士戀漁竿 會被公車薦 知君久晦難

儒衣風貌清 去抵漢公卿 賓貢年猶少 篇章藝已成 臨流惜暮景 話別起鄉情 離酌不辭醉 西江春草生

舊俗採菱處 津亭風景和 沅江收暮靄 楚女發清歌 曲岸縈湘葉 荒堦上白波 蘭橈向蓮府 一爲枉帆過

知君儒服貴 綵繡兩相輝 婉婉成名後 翩翩擁傳歸 江深煙嶼沒 山暗雨雲飛 共待酬恩罷 相將去息機

仲月當南呂 晨裝拜穀林 逢君在東觀 不得話離襟 策馬緣雲路 開緘扣玉音 還期纔浹日 里社酒同斟

之子共乘軺 清秋拜上霄 曙霞迎夙駕 零雨濕迴鑣 甘谷行初盡 軒臺去漸遙 望中猶可辨 耘鳥下山椒

涼夜清秋半 空庭皓月圓 動搖隨積水 皎潔滿晴天 多病嘉期阻 深情麗曲傳 偏懷賞心處 同望庾樓前

二賢同載筆 久次入新年 焚草淹輕秩 藏書厭舊編 竹風晴翠動 松雪瑞光鮮 慶賜行春令 從茲佇九遷

清晝開簾坐 風光處處生 看花詩思發 對酒客愁輕 社日雙飛燕 春分百囀鶯 所思終不見 還是一含情

萬里煙塵合 秦吳遂渺然 無人來上國 灑淚向新年 世故看風葉 生涯寄海田 屠蘇聊一醉 猶賴主人賢

佳期人不見 天上喜新秋 玉珮霑新露 香車渡淺流 東西一水隔 迢遰兩年愁 別有穿針處 微明月暎樓

龍沙重九會 千騎駐旌旗 水木秋光淨 絲桐雅奏遲 煙蕪斂暝色 霜菊發寒姿 今日從公醉 全勝落帽時

龍劒昔未發 泥沙相晦藏 向非張茂先 孰辨斗牛光 神物不自達 聖賢亦彷徨 我行豐城野 慷慨心內傷

細柳肅軍令 條侯信殊倫 棘門乃兒戲 從古多其人 神武今不殺 介夫如搢紳 息駕幸茲地 懷哉悚精神

呂叟年八十 皤然持釣鉤 意在靜天下 豈唯食營丘 師臣有家法 小白猶尊周 日暮駐征策 愛茲清渭流

深潭與淺灘 萬轉出新安 人遠禽魚淨 山深水木寒 嘯起青蘋末 吟矚白雲端 即事遂幽賞 何心挂儒冠

扣船不得寐 浩露清衣襟 彌傷孤舟夜 遠結萬里心 幽興惜瑤草 素懷寄鳴琴 三奏月初上 寂寞寒江深

客程殊未極 艤櫂泊迴塘 水宿知寒早 愁眠覺夜長 遠鐘和暗杵 曙月照晴霜 此夕相思意 搖搖不暫忘

蕭蕭涼雨歇 境物望中閑 風際片帆去 煙中獨鳥還 斷橋通遠浦 野墅接秋山 更喜陪清興 尊前一解顏

又入亂峯去 遠程殊未歸 煙蘿迷客路 山果落征衣 攲石臨清淺 晴雲出翠微 漁潭明夜泊 心憶謝玄暉

伯仲盡時賢 平輿與潁川 桂枝嘗徧折 棣萼更相鮮 丹地晨趨並 黃扉夕拜聯 豈如分侍從 來就鳳池邊

珠樹共飛棲 分封受紫泥 正名推五字 貴仕仰三珪 繼組心知忝 腰章事頗齊 蓬山有佳句 喜氣在新題

博士本秦官 求才帖職難 臨風曲臺淨 對月璧池寒 講學分陰重 齋祠曉漏殘 朝衣辨色處 雙綬更宜看

蝸舍映平湖 皤然一魯儒 唯將酒作聖 不厭谷名愚 兵法窺黃石 天官辨白榆 行看軟輪起 未可號潛夫

杏林微雨霽 灼灼滿瑤華 左掖期先至 中園景未斜 含毫歌白雪 藉草醉流霞 獨限金閨籍 支頤啜茗花

休沐君相近 時容曳履過 花間留客久 臺上見春多 松色明金艾 鶯聲雜玉珂 更逢新酒熟 相與藉庭莎

子春傷足日 況有寢門哀 元伯歸全去 無由白馬來 笳簫里巷咽 龜筮墓田開 片石潺湲淚 含悲敘史才

華封西祝堯 貴壽多男子 二賢無主後 貧賤大壯齒 未成鴻鵠姿 遽頓驊騮趾 子淵將叔度 自古不得已

塗芻隨晝哭 數里至松門 貴盡人間禮 寧知逝者魂 笳簫出古陌 煙雨閉寒原 萬古皆如此 傷心反不言

英威今寂寞 陳跡對崇丘 壯志清風在 荒墳白日愁 窮泉那復曉 喬木不知秋 歲歲寒塘側 無人水自流

萬古荒墳在 悠然我獨尋 寂寥紅粉盡 冥寞黃泉深 蔓草映寒水 空郊曖夕陰 風流有佳句 吟眺一傷心

寥落留三徑 柴扉對楚江 蠨蛸集暗壁 蜥蜴走寒窗 松蓋欹書幌 苔衣上酒缸 平生斷金契 到此淚成雙

覆露雍熙運 澄清敎化源 賡歌凝庶績 羽舞被深恩 纂業光文祖 貽謀屬孝孫 恭聞留末命 猶是愛元元

梯航來萬國 玉帛慶三朝 湛露恩方浹 薰風曲正調 晏車悲鹵簿 廣樂遏簫韶 最愴號弓處 龍髯上紫霄

常時柏梁宴 今日穀林歸 玉斝恩波徧 靈輼煙雨霏 喬山森羽騎 渭水擁旌旂 仙馭何由見 耘田鳥自飛

十葉開昌運 三辰麗德音 薦功期瘞玉 昭儉每捐金 解澤皇風徧 虞泉白日沈 仍聞起居注 焚奏感人心

孝理本憂勤 玄功在嗇神 睿圖傳上嗣 壽酒比家人 仙馭三清遠 行宮萬象新 小臣司吉從 還扈屬車塵

候曉傳清蹕 迎風引綵旒 共瞻宮輅出 遙想望陵愁 弓劒隨雲氣 衣冠奉月游 空餘駕龍處 搖落鼎湖秋

淮水源流遠 塗山禮命升 往年求故劒 今夕祔初陵 鸞鏡金波澀 翬衣玉彩凝 千年子孫慶 孝理在蒸蒸

筮水靈源濬 因山祔禮崇 從龍開隧路 合璧向方中 殿帳金根出 廞衣玉座空 唯餘文母化 陰德滿公宮

配禮歸清廟 靈儀出直城 九虞寧厚載 一惠易尊名 曉漏銅壺澀 秋風羽翣輕 容車攀望處 孺慕切皇情

哀笳出長信 寶劒入延津 嗚咽宮車進 淒涼祠殿新 青烏靈兆久 白燕瑞書頻 從此山園夕 金波照玉塵

前星落慶霄 薤露逐晨飆 宮仗黃麾出 仙遊紫府遙 空嗟鳳吹去 無復雞鳴朝 今夜西園月 重輪更寂寥

東朝聞楚挽 羽翿依稀轉 天歸京兆新 日與長安遠 蘭芳落故殿 桂影銷空苑 騎吹咽不前 風悲九旗卷

盤石公封重 瑤山贈禮尊 歸全榮備物 樂善積深恩 鴈沼寒波咽 鸞旌夕吹翻 唯餘西靡樹 千古霸陵原

銅壺曉漏初 羽翣擁塗車 方外留鴻寶 人間得善書 清笳悲畫綬 朱邸散長裾 還似緱山駕 飄飄向碧虛

追飾崇湯沐 遺芳藹禁闈 秋原森羽衛 夜壑掩容輝 睿藻悲難盡 公宮望不歸 笳簫向煙霧 疑是綵鸞飛

舊館閉平陽 容車啓壽堂 霜凝蕣英落 風度薤歌長 淑德圖書在 皇慈禮命彰 淒涼霸川曲 壟樹已成行

漢制榮車服 周詩美肅雍 禮尊同姓主 恩錫大名封 外館留圖史 陰堂閉德容 睿詞悲薤露 千古仰芳蹤

秦樓曉月殘 鹵簿列材官 紅綬蘭桂歇 粉田風露寒 凝笳悲駟馬 清鏡掩孤鸞 愍冊徽音在 都人雪涕看

外館嬪儀貴 中參睿渥深 初笄橫白玉 盛服鏤黃金 風度簫聲遠 河低婺彩沈 夜臺留冊諡 悽愴即徽音

杳靄異湘川 飄颻駕紫煙 鳳樓人已去 鸞鏡月空懸 霧濕湯沐地 霜凝脂粉田 音容無處所 應在玉皇前

翊戴推元老 謀猷合大君 河山封故地 金石表新墳 劒履歸長夜 笳簫咽暮雲 還經誓師處 薤露不堪聞

授律勳庸盛 居中鼎鼐和 佐時調四氣 盡力淨三河 忽訪天京兆 空傳漢伏波 今朝麟閣上 偏軫聖情多

金蘭同道義 瓊簡復芝田 平楚白雲合 幽崖丹桂連 松峯明愛景 石竇納新泉 冀永南山壽 歡隨萬福延

婉彼嬴氏女 吹簫偶蕭史 綵鸞駕非煙 綽約兩僊子 神期諒交感 相顧乃如此 豈比成都人 琴心中夜起

陽臺巫山上 風雨忽清曠 朝雲與遊龍 變化千萬狀 魂交復目斷 縹緲難比況 蘭澤不可親 凝清坐惆悵

淇水春正綠 上宮蘭葉齊 光風兩搖蕩 鳴珮出中閨 一顧授橫波 千金呈瓠犀 徒然路傍子 怳怳復悽悽

含顰倚瑤瑟 丹慊結繁慮 失身不自還 萬恨隨玉筯 蘼蕪山下路 團扇秋風去 君看心斷時 猶在目成處

江春好游衍 處處芳菲積 綵舫入花津 香車依柳陌 綠楊煙褭褭 紅蘂鶯寂寂 如何愁思人 獨與風光隔

露洗百花新 簾開月照人 綠窗銷暗燭 蘭逕埽清塵 雙燕頻驚夢 三桃競報春 相思寂不語 珠淚灑紅巾

少小別潘郎 嬌羞倚畫堂 有時裁尺素 無事約殘黃 鵲語臨妝鏡 花飛落繡牀 相思不解說 明月照空房

通籍在金閨 懷君百慮迷 迢迢五夜永 脈脈兩心齊 步履疲青瑣 開緘倦紫泥 不堪風雨夜 轉枕憶鴻妻

愚夫何所任 多病感君深 自謂青春壯 寧知白髮侵 寢興勞善祝 疎懶愧良箴 寂寞聞宮漏 那堪直夜心

良辰當五日 偕老祝千年 綵縷同心麗 輕裾暎體鮮 寂寥齋畫省 欵曲擘香牋 更想傳觴處 孫孩徧目前

秋光風露天 令節慶初筵 易象家人吉 閨門女士賢 招邀菊酒會 屬和柳花篇 今日同心賞 全勝落帽年

啓土封成紀 宜家縣安喜 同欣井賦開 共受閨門祉 珩璜聯采組 琴瑟諧宮徴 更待懸車時 與君歡暮齒

綵仗列森森 行宮夜漏深 殳鋋方啓路 鉦鼓正交音 曙月思蘭室 前山辨穀林 家人念行役 應見此時心

外孫爭乞巧 內子共題文 隱暎花匳對 參差綺席分 鵲橋臨片月 河鼓掩輕雲 羨此嬰兒輩 歡呼徹曙聞

五驅龍虎節 一入鳳皇池 令尹自無喜 羊公人不疑 天歸京兆日 葉下洞庭時 湘水秋風至 淒涼吹素旗

丹旐發江臯 人悲鴈亦號 湘南罷亥市 漢上改詞曹 表墓雙碑立 尊名一字襃 常聞平楚獄 爲報里門高

悠悠驅匹馬 征路上連岡 晚翠深雲竇 寒苔淨石梁 荻花偏似雪 楓葉不禁霜 愁見前程遠 空郊下夕陽

春光何處好 柱史有林塘 鶯囀風初暖 花開日欲長 鑿池通野水 掃徑閱新芳 更置盈尊酒 時時醉楚狂

笑語歡今夕 煙霞愴昔遊 清羸還對月 遲暮更逢秋 勝理方自得 浮名不在求 終當製初服 相與臥林丘

醴齊泛罇彝 軒縣動干戚 入室僾如在 升階虔所歷 舊疾合威容 定利舒皦澤 方崇廟貌禮 永被君恩錫

先生赤松侶 混俗遊人間 崑閬無窮路 何時下故山 千年猶孺質 秘術救塵寰 莫便沖天去 雲雷不可攀

秋天如鏡空 樓閣盡玲瓏 水暗餘霞外 山明落照中 鳥行看漸遠 松韻聽難窮 今日登臨意 多歡語笑同

重樓窗戶開 四望斂煙埃 遠岫林端出 清波城下迴 乍疑蟬韻促 稍覺雪風來 併起鄉關思 銷憂在酒杯

秦相架羣材 登臨契上台 查從銀漢落 江自雪山來 儷曲親流火 凌風洽小杯 帝鄉如在目 欲下盡裴回

開閣錦城中 餘閑訪梵宮 九層連晝景 萬象寫秋空 天半將身到 江長與海通 提攜出塵土 曾是穆清風

桑臺煙樹中 臺榭造雲空 眺聽逢秋興 篇辭變國風 坐愁高鳥起 笑指遠人同 始愧才情薄 躋攀繼韻窮

危軒重疊開 訪古上裴回 有舌嗟秦策 飛樑駕楚材 雲霄隨鳳到 物象爲詩來 欲和關山意 巴歌調更哀

臺上起涼風 乘閑覽歲功 自隨台席貴 盡許羽觴同 樓殿斜暉照 江山極望通 賦詩思共樂 俱得詠時豐

層屋架城隈 賓筵此日開 文鋒摧八陣 星分應三台 望雪煩襟釋 當歡遠思來 披雲霄漢近 蹔覺出塵埃

登覽值晴開 詩從野思來 蜀川新草木 秦日舊樓臺 池景搖中座 山光接上台 近秋宜晚景 極目斷浮埃

松逕引清風 登臺古寺中 江平沙岸白 日下錦川紅 疎樹山根淨 深雲鳥跡窮 自慚陪末席 便與九霄通

南館垂楊早 東風細雨頻 輕寒消玉斝 幽賞滯朱輪 千里巴江守 三年故國春 含情非遲客 懸榻但生塵

蕭條梧竹下 秋物映園廬 宿雨方然桂 朝飢更摘蔬 陰苔生白石 時菊覆清渠 陳力當何事 忘言媿道書

柏寢閉何時 瑤華自滿枝 天清凝積素 風暖動芬絲 留步蒼苔暗 停觴白日遲 因吟茂陵草 幽賞待妍詞

晚沐金仙宇 迎秋白帝祠 軒裳煩吏職 風物動心期 清鏡開塵匣 華簪指髮絲 南宮有高步 歲晏豈磷緇

仙郎佐氏謀 廷議寵元侯 城郭須來貢 河隍亦順流 亞夫高壘靜 充國大田秋 當奮燕然筆 銘功向隴頭

瑞花飄朔雪 灝氣滿南宮 迢遰層城掩 徘徊午夜中 金閨通籍恨 銀燭直廬空 誰問烏臺客 家山憶桂叢

解巾侍雲陛 三命早爲郎 復以雕龍彩 旋歸振鷺行 玉書期養素 金印已懷黃 茲夕南宮詠 遐情媿不忘

爽節時清眺 秋懷悵獨過 神臯值宿雨 曲水已增波 白鳥凌風迥 紅蕖濯露多 伊川有歸思 君子復如何

幽蘭誰復奏 閑匣以端憂 知止慙先覺 歸歟想故侯 山蟬鈴閣晚 江雨麥田秋 唯有空門學 相期老一丘

蟬噪城溝水 芙蓉忽已繁 紅花迷越豔 芳意過湘沅 湛露宜清暑 披香正滿軒 朝朝秖自賞 穠李亦何言

月滿自高丘 江通無狹流 軒窗開到曉 風物坐含秋 鵲警銀河斷 蛩悲翠幕幽 清光望不極 耿耿下西樓

桂華臨洛浦 如挹李膺仙 茲夕披雲望 還吟擲地篇 鳳池分直夜 牛渚泛舟年 會是風流賞 惟君內史賢

圓景曠佳賓 徘徊夜漏頻 金波徒汎酒 瑤瑟已生塵 露白移長簟 風清挂幅巾 西園舊才子 想見洛陽人

霽色朝雲盡 亭臯露亦晞 褰開臨曲檻 蕭瑟換輕衣 地遠秦人望 天晴社燕飛 無功慙歲晚 唯念故山歸

一雨晴山郭 驚秋碧樹風 蘭巵誰與薦 玉斾自無悰 雲景嘶賓雁 嵐陰露彩虹 閑吟嬾閉閣 旦夕郡樓中

秋齋膏沐暇 旭日照軒墀 露重芭蕉葉 香凝橘柚枝 簡書隨吏散 寶騎與僧期 報國得何力 流年已覺衰

漢臣旌節貴 萬里護牂牁 夏月天無暑 秋風水不波 朝衣蟠艾綬 戎幕偃雕戈 滿歲歸龍闕 良哉佇作歌

何獨文翁化 風流與代深 泉雲無舊轍 騷雅有遺音 遠目窮巴漢 閑情閱古今 忘言意不極 日暮但橫琴

城隅凝綵畫 紅樹帶青山 遲客金尊晚 談空玉柄閑 馳暉三峽水 旅夢百勞關 非是淮陽薄 丘中只望還

珍樹寒始花 氛氳九秋月 佳期若有待 芳意常無絕 嫋嫋碧海風 濛濛綠枝雪 急景自餘妍 春禽幸流悅

山郭通衢隘 瑤壇紫府深 燈花助春意 舞綬織歡心 閑似淮陽臥 恭聞樂職吟 唯將聖明化 聊以達飛沈

雲天宜北戶 塔廟似西方 林下僧無事 江清日復長 石泉盈掬冷 山實滿枝香 寂寞傳心印 玄言亦已忘

二毛非騎省 朝鏡忽秋風 絲縷寒衣上 霜華舊簡中 承明那足厭 車服媿無功 日日山城守 淹留巖桂叢

物外真何事 幽廊步不窮 一燈心法在 三世影堂空 山果青苔上 寒蟬落葉中 歸來還閉閣 棠樹幾秋風

碧落風如洗 清光鏡不分 弦歌方對酒 山谷盡無雲 振臥淮陽病 悲秋宋玉文 今來強攜妓 醉舞石榴裙

何乃詩人興 妍詞屬舜華 風流感異代 窈窕比同車 凝豔垂清露 驚秋隔絳紗 蟬鳴復蟲思 惆悵竹陰斜

雨霜以成歲 看舊感前聞 愛景隨朝日 凝陰積暮雲 囗囗囗囗囗 忘言酒暫醺 囗囗囗囗囗 囗囗囗囗囗

逸才豈凡獸 服猛愚人得 山澤生異姿 蒙戎蔚佳色 青氈持與藉 重錦裁爲飾 臥閣幸相宜 溫然承宴息

追風豈無策 持斧有遐想 鳳去留孤根 嵓懸非朽壤 苔斑自天生 玉節垂雲長 勿謂山之幽 丹梯亦可上

南國疑逋客 東山作老夫 登朝非大隱 出谷是真愚 氣直慙龍劒 心清愛玉壺 聊持循吏傳 早晚囗爲徒

暇日留囗事 期雲亦囗開 鄉心持歲酒 津下賞山梅 晚實和商鼎 濃香拂壽杯 唯應招北客 日日踏青來

令節逢煙雨 園亭但掩關 佳人宿妝薄 芳樹綵繩閑 歸思偏消酒 春寒爲近山 花枝不可見 別恨灞陵間

事外心如寄 虛齋臥更幽 微風生白羽 畏日隔青油 用拙懷歸去 沉痾畏借留 東山自有計 蓬鬢莫先秋

自嘆淮陽臥 誰知去國心 幽亭來北戶 高韻得南金 苔甃窺泉少 籃輿愛竹深 風蟬一清暑 應喜脫朝簪

桐竹離披曉 涼風似故園 驚秋對旭日 感物坐前軒 江燕飛還盡 山榴落尚繁 平生信有意 衰久已忘言

郡閣山斜對 風煙隔短牆 清池如寫月 珍樹盡凌霜 行樂知無悶 加餐頗自強 心期空歲晚 魚意久相忘

琥珀盃中物 瓊枝席上人 樂聲方助醉 燭影已含春 自顧行將老 何辭坐達晨 傳觴稱厚德 不問吐車茵

玉立出巖石 風清曲囗囗 偶成聊近意 靜對想凝神 牛渚中流月 蘭亭上道春 古來心可見 寂寞爲斯人

南國冰霜晚 年華已暗歸 閑招別館客 遠念故山薇 野艇虛還觸 籠禽倦更飛 忘言亦何事 酣賞步清輝

守土親巴俗 腰章囗漢儀 春行樂職詠 秋感伴牢詞 舊里藏書閣 閑門閉槿籬 遙慙退朝客 下馬獨相思

湯沐成陳跡 山林遂寂寥 鵲飛應織素 鳳起獨吹簫 玉殿中參罷 雲軿上漢遙 皇情非不極 空輟未央朝

授冊榮天使 陳詩感聖恩 山河啓梁國 縞素及于門 泉向金巵咽 霜來玉樹繁 都人聽哀挽 淚盡望寒原

起來林上月 瀟灑故人情 鈴閣人何事 蓮塘曉獨行 衣沾竹露爽 茶對石泉清 鼓吹前賢薄 羣蛙試一鳴

池島清陰裏 無人泛酒船 山蜩金奏響 荷露水精圓 靜勝朝還暮 幽觀白已玄 家林正如此 何事賦歸田

夜長秋始半 圓景麗銀河 北渚清光溢 西山爽氣多 鶴飛聞墜露 魚戲見增波 千里家林望 涼飆換綠蘿

腰章非達士 閉閣是潛夫 匣劒寧求試 籠禽但自拘 江清牛渚鎮 酒熟步兵廚 唯此前賢意 風流似不孤

別館青山郭 遊人折柳行 落花經上巳 細雨帶清明 鶗鴂流芳暗 鴛鴦曲水平 歸心何處醉 寶瑟有餘聲

右職移青綬 雄藩拜紫泥 江回玉壘下 氣爽錦城西 臯鶴驚秋律 琴烏怨夜啼 離居同舍念 宿昔奉金閨

一雨東風晚 山鶯獨報春 淹留巫峽夢 惆悵洛陽人 柳意籠丹檻 梅香覆錦茵 年華行可惜 瑤瑟莫生塵

殘暑三巴地 沈陰八月天 氣昏高閣雨 夢倦下簾眠 愁鬢華簪小 歸心社燕前 相思杜陵野 溝水獨潺湲

東風豔陽色 柳綠花如霰 競理同心鬟 爭持合歡扇 香傳賈娘手 粉離何郎面 最恨卷簾時 含情獨不見

西園果初熟 上客心逾愜 凝粉乍辭枝 飄紅仍帶葉 幽姿寫瓊實 殷彩呈妝頰 持此贈佳期 清芬羅袖裛

綵縷纖仍麗 凌風卷復開 方應五日至 應自九天來 在笥清光發 當軒暑氣回 遙知及時節 刀尺火雲催

妍豔照江頭 春風好客留 當壚知妾慣 送酒爲郎羞 香渡傳蕉扇 妝成上竹樓 數錢憐皓腕 非是不能留

堤暖柳絲斜 風光屬謝家 晚心應戀水 春恨定因花 步遠憐芳草 歸遲見綺霞 由來感情思 獨自惜年華

閑隨少年去 試上大堤遊 畫角棲烏起 清弦過客愁 碑沈楚山石 珠徹漢江秋 處處風情好 盧家更上樓

蒼茫臨故關 迢遰照秋山 萬里平蕪靜 孤城落葉閑 露濃棲鴈起 天遠戍兵還 復映征西府 光深組練間

孤城笛滿林 斷續共霜砧 夜月降羌淚 秋風老將心 靜過寒壘遍 暗入故關深 惆悵梅花落 山川不可尋

芳田岐路斜 脈脈惜年華 雲路青絲騎 香含翠幰車 歌聲仍隔水 醉色未侵花 唯有懷鄉客 東飛羨曙鵶

二軒將雨露 萬里入煙沙 和氣生中國 薰風屬外家 塞蘆隨鴈影 關柳拂駝花 努力黃雲北 僊曹有雉車

萬里永昌城 威儀奉聖明 冰心瘴江冷 霜憲漏天晴 荒外開亭候 雲南降斾旌 他時功自許 絕域轉哀榮

曾隨何水部 待月東亭宿 今日重凭欄 清風空在竹 前山依舊碧 閑草經秋綠 時物方宛然 蛛絲一何速

舊寺長桐孫 朝天是聖恩 謝公詩更老 蕭傅道方尊 白法知深得 蒼生要重論 若爲將此望 心地向空門

東門高處天 一望幾悠然 白浪過城下 青山滿寺前 塵光分驛道 嵐色到人煙 氣象須文字 逢君大雅篇

曾共劉諮議 同時事道林 與君方掩淚 來客是知心 堦雪凌春積 鐘煙向夕深 依然舊童子 相送出花陰

皎潔青蓮客 焚香對雪朝 竹風催淅瀝 花雨讓飄颻 觸石和雲積 縈池拂水消 只應將日月 顏色不相饒

清明千萬家 處處是年華 榆柳芳辰火 梧桐今日花 祭祠結雲綺 遊陌擁香車 惆悵田郎去 原回煙樹斜

花枝暖欲舒 粉署夜方初 世職推傳盛 春刑是減餘 芸香能護字 鉛槧善呈書 此地從頭白 經年望雉車

盛府自蓮花 羣公是歲華 蘭姿丈人圃 松色大夫家 素卷堆瑤席 朱弦映絳紗 詩題三百首 高韻照春霞

潯陽阮咸宅 九派竹林前 花嶼高如浪 雲峰遠似天 江聲在南巷 海氣入東田 才子今朝去 風濤思渺然

若道春無賴 飛花合逐風 巧知人意裏 解入酒杯中 香濕勝含露 光搖似泛空 請君回首看 幾片舞芳叢

宋玉本悲秋 今朝更上樓 清波城下去 此意重悠悠 晚菊臨杯思 寒山滿郡愁 故關非內地 一爲漢家羞

倚檻恣流目 高城臨大川 九回紆白浪 一半在青天 氣肅晴空外 光翻曉日邊 開襟值佳景 懷抱更悠然

浩氣抱天和 閑園載酒過 步因秋景曠 心向晚雲多 翠玉思回鳳 玄珠肯在鵝 問師登幾地 空性奈詩何

故鄉南越外 萬里白雲峰 經論辭天去 香花入海逢 鷺濤清梵徹 蜃閣化城重 心到長安陌 交州後夜鐘

一叢嬋娟色 四面清冷波 氣潤晚煙重 光閑秋露多 翠筠入疎柳 清影拂圓荷 歲晏琅玕實 心期有鳳過

妾家巫峽陽 羅幌寢蘭堂 曉日臨窗久 春風引夢長 落釵仍挂鬢 微汗欲銷黃 縱便朦朧覺 魂猶逐楚王

露井桃花發 雙雙燕並飛 美人姿態裏 春色上羅衣 自愛頻開鏡 時羞欲掩扉 心知行路客 遙惹五香歸

阿嬌年未多 體弱性能和 怕重愁拈鏡 憐輕喜曳羅 臨津雙洛浦 對月兩嫦娥 獨有荆王殿 時時暮雨過

北路古來難 年光獨認寒 朔雲侵鬢起 邊月向眉殘 蘆井尋沙到 花門度磧看 薰風一萬里 來處是長安

主人得幽石 日覺公堂清 一片池上色 孤峰雲外情 舊溪紅蘚在 秋水綠痕生 何必澄湖徹 移來有令名

何事慰朝夕 不踰詩酒情 山河空道路 蕃漢共刀兵 禮樂新朝市 園林舊弟兄 向風一點淚 塞晚暮江平

二九即重陽 天清野菊黃 近來逢此日 多是在他鄉 晚色霞千片 秋聲鴈一行 不能高處望 恐斷老人腸

仙吏秦峨別 新詩鄂渚來 才推今北斗 職賦舊三台 雕鏤心偏許 緘封手自開 何年相贈荅 却得到中臺

清曉上高臺 秋風今日來 又添新節恨 猶抱故年哀 淚豈揮能盡 泉終閉不開 更傷春月過 私服示無縗

晚歲俱爲郡 新秋各異鄉 燕鴻一聲呌 郢樹盡青蒼 山霞侵衣潤 江風捲簟涼 相思如漢水 日夜向潯陽

平日本多恨 新秋偏易悲 燕詞如惜別 柳意已呈衰 事國終無補 還家未有期 心中舊氣味 苦校去年時

君今侍紫垣 我已墮青天 委廢從茲日 旋歸在幾年 心爲西靡樹 眼是北流泉 更過長沙去 江風滿驛船

重輪始發祥 齒胄方興學 冥然升紫府 鏗爾薦清樂 奠斝致馨香 在庭紛羽籥 禮成神既醉 髣髴緱山鶴

登樓逃盛夏 萬象正埃塵 對面雷嗔樹 當街雨趁人 簷疎蛛網重 地溼燕泥新 吟罷清風起 荷香滿四鄰

聞君有雙鶴 羈旅洛城東 未放歸仙去 何如乞老翁 且將臨野水 莫閉在樊籠 好是長鳴處 西園白露中

出佐青油幕 來吟白雪篇 須爲九臯鶴 莫上五湖船 故態君應在 新詩我亦便 元侯看再入 好被暫流連

暮行河堤上 四顧不見人 衰草際黃雲 感歎愁我神 夜歸孤舟臥 展轉空及晨 謀計竟何就 嗟嗟世與身

長安交遊者 貧富各有徒 親朋相過時 亦各有以娛 陋室有文史 高門有笙竽 何能辨榮悴 且欲分賢愚

君子法天運 四時可前知 小人惟所遇 寒暑不可期 利害有常勢 取捨無定姿 焉能使我心 皎皎遠憂疑

落葉不更息 斷蓬無復歸 飄颻終自異 邂逅暫相依 悄悄深夜語 悠悠寒月輝 誰云少年別 流淚各沾衣

煌煌東方星 奈此衆客醉 初喧或忿爭 中靜雜嘲戲 淋漓身上衣 顛倒筆下字 人生如此少 酒賤且勤置

朝騎一馬出 暝就一牀臥 詩書漸欲拋 節行久已惰 冠敧感髮禿 語誤驚齒墮 孤負平生心 已矣知何奈

少年飲酒時 踊躍見菊花 今來不復飲 每見恒咨嗟 佇立摘滿手 行行把歸家 此時無與語 棄置奈悲何

人皆期七十 纔半豈蹉跎 併出知己淚 自然白髮多 晨興爲誰慟 還坐久滂沱 論文與晤語 已矣可如何

居閑食不足 從仕力難任 兩事皆害性 一生恒苦心 黃昏歸私室 惆悵起歎音 棄置人間世 古來非獨今

南陽郭門外 桑下麥青青 行子去未已 春鳩鳴不停 秦商邈既遠 湖海浩將經 孰忍生以慼 吾其寄餘齡

舟行忘故道 屈曲高林間 林間無所有 奔流但潺潺 嗟我亦拙謀 致身落南蠻 茫然失所詣 無路何能還

穆穆鸞鳳友 何年來止茲 飄零失故態 隔絕抱長思 翠角高獨聳 金華煥相差 坐蒙恩顧重 畢命守堦墀

黃黃蕪菁花 桃李事已退 狂風簸枯榆 狼籍九衢內 春序一如此 汝顏安足賴 誰能駕飛車 相從觀海外

天街東西異 祗命遂成遊 月明御溝曉 蟬吟堤樹秋 老僧情不薄 僻寺境還幽 寂寥二三子 歸騎得相收

日薄風景曠 出歸偃前簷 晴雲如擘絮 新月似磨鐮 田野興偶動 衣冠情久厭 吾生可攜手 歎息歲將淹

君居泥溝上 溝濁萍青青 蛙讙橋未掃 蟬嘒門長扃 名秩後千品 詩文齊六經 端來問奇字 爲我講聲形

翻翻江浦荷 而今生在此 擢擢菰葉長 芳根復誰徙 露涵兩鮮翠 風蕩相磨倚 但取主人知 誰言盆盎是

朝蠅不須驅 暮蚊不可拍 蠅蚊滿八區 可盡與相格 得時能幾時 與汝恣啖咋 涼風九月到 掃不見蹤跡

鵲鳴聲楂楂 烏噪聲擭擭 爭鬬庭宇間 持身博彈射 黃鵠能忍飢 兩翅久不擘 蒼蒼雲海路 歲晚將無獲

雀鳴朝營食 鳩鳴暮覓羣 獨有知時鶴 雖鳴不緣身 喑蟬終不鳴 有抱不列陳 蛙黽鳴無謂 閤閤祗亂人

浩浩復湯湯 灘聲抑更揚 奔流疑激電 驚浪似浮霜 夢覺燈生暈 宵殘雨送涼 如何連曉語 一半是思鄉

今日是何朝 天晴物色饒 落英千尺墮 遊絲百丈飄 泄乳交巖脉 懸流揭浪標 無心思嶺北 猿鳥莫相撩

乞雨女郎魂 炰羞潔且繁 廟開鼯鼠呌 神降越巫言 旱氣期銷蕩 陰官想駿奔 行看五馬入 蕭颯已隨軒

郡城朝解纜 江岸暮依村 二女竹上淚 孤臣水底魂 雙雙歸蜇燕 一一呌羣猿 回首那聞語 空看別袖翻

新開寒露叢 遠比水間紅 豔色寧相妬 嘉名偶自同 採江官渡晚 搴木古祠空 願得勤來看 無令便逐風

秦地吹簫女 湘波鼓瑟妃 佩蘭初應夢 奔月竟淪輝 夫族迎魂去 宮官會葬歸 從今沁園草 無復更芳菲

寒食時看度 春遊事已違 風光連日直 陰雨半朝歸 不見紅毬上 那論綵索飛 惟將新賜火 向曙著朝衣

早日羈遊所 春風送客歸 柳花還漠漠 江燕正飛飛 歌舞知誰在 賓僚逐使非 宋亭池水綠 莫忘蹋芳菲

昔者誰能比 今來事不同 寂寥青草曲 散漫白榆風 架倒藤全落 籬崩竹半空 寧須惆悵立 翻覆本無窮

一紀尊名正 三時孝養榮 高居朝聖主 厚德載羣生 武帳虛中禁 玄堂掩太平 秋天笳鼓歇 松柏徧山鳴

威儀備吉凶 文物雜軍容 配地行新祭 因山託故封 鳳飛終不返 劒化會相從 無復臨長樂 空聞報曉鐘

追攀萬國來 警衛百神陪 畫翣登秋殿 容衣入夜臺 雲隨僊馭遠 風助聖情哀 只有朝陵日 妝匳一暫開

雨後來更好 繞池徧青青 柳花閑度竹 菱葉故穿萍 獨坐殊未厭 孤斟詎能醒 持竿至日暮 幽詠欲誰聽

茲遊苦不數 再到遂經旬 萍蓋汙池淨 藤籠老樹新 林烏鳴訝客 岸竹長遮鄰 子雲祗自守 奚事九衢塵

周楚仍連接 川原乍屈盤 雲垂天不暖 塵漲雪猶乾 印綬歸台室 旌旗別將壇 欲知迎候盛 騎火萬星攢

去年秋露下 羇旅逐東征 今歲春光動 驅馳別上京 飲中相顧色 送後獨歸情 兩地無千里 因風數寄聲

侯家林館勝 偶入得垂竿 曲樹行藤角 平池散芡盤 羽沈知食駛 緡細覺牽難 聊取夸兒女 榆條繫從鞍

一逕向池斜 池搪野草花 雨多添柳耳 水長減蒲芽 坐厭親刑柄 偷來傍釣車 太平公事少 吏隱詎相賒

獨往南塘上 秋晨景氣醒 露排四岸草 風約半池萍 鳥下見人寂 魚來聞餌馨 所嗟無可召 不得倒吾缾

秋半百物變 溪魚去不來 風能坼芡觜 露亦染梨腮 遠岫重疊出 寒花散亂開 所期終莫至 日暮與誰廻

老樹無枝葉 風霜不復侵 腹穿人可過 皮剝蟻還尋 寄託惟朝菌 依投絕暮禽 猶堪持改火 未肯但空心

今夕知何夕 花然錦帳中 自能當雪暖 那肯待春紅 黃裏排金粟 釵頭綴玉蟲 更煩將喜事 來報主人公

祖席洛橋邊 親交共黯然 野晴山簇簇 霜曉菊鮮鮮 書寄相思處 桮銜欲別前 淮陽知不薄 終願早廻船

淮南悲木落 而我亦傷秋 況與故人別 那堪羇宦愁 榮華今異路 風雨昔同憂 莫以宜春遠 江山多勝遊

憑高試廻首 一望豫章城 人由戀德泣 馬亦別羣鳴 寒日夕始照 風江遠漸平 默然都不語 應識此時情

行行指漢東 暫喜笑言同 雨雪離江上 蒹葭出夢中 面猶含瘴色 眼已見華風 歲暮難相值 酣歌未可終

東風花樹下 送爾出京城 久抱傷春意 新添惜別情 歸來身已病 相見眼還明 更遣將詩酒 誰家逐後生

放朝還不報 半路蹋泥歸 雨慣曾無節 雷頻自失威 見牆生菌徧 憂麥作蛾飛 歲晚偏蕭索 誰當救晉饑

來朝當路日 承詔改轅時 再領須句國 仍遷少昊司 暖風抽宿麥 清雨卷歸旗 賴寄新珠玉 長吟慰我思

朗朗聞街鼓 晨起似朝時 翻翻走驛馬 春盡是歸期 地失嘉禾處 風存蟋蟀辭 暮齒良多感 無事涕垂頤

蒼蒼森八桂 茲地在湘南 江作青羅帶 山如碧玉篸 戶多輸翠羽 家自種黃甘 遠勝登僊去 飛鸞不假驂

天平篇什外 政事亦無雙 威令加徐土 儒風被魯邦 清爲公論重 寬得士心降 歲晏偏相憶 長謠坐北窗

文武功成後 居爲百辟師 林園窮勝事 鐘鼓樂清時 擺落遺高論 雕鐫出小詩 自然無不可 范蠡爾其誰

盡瘁年將久 公今始暫閑 事隨憂共減 詩與酒俱還 放意機衡外 收身矢石間 秋臺風日迥 正好看前山

奉使羌池靜 臨戎汴水安 沖天鵬翅闊 報國劒鋩寒 曉日驅征騎 春風詠采蘭 誰言臣子道 忠孝兩全難

四海失巢穴 兩都困塵埃 感恩由未報 惆悵空一來 裘破氣不暖 馬羸鳴且哀 主人情更重 空使劒鋒摧

秦客何年駐 仙源此地深 還隨躡鳧騎 來訪馭風襟 院閉青霞入 松高老鶴尋 猶疑隱形坐 敢起竊桃心

夜寒眠半覺 鼓笛鬧嘈嘈 暗浪舂樓堞 驚風破竹篙 主人看使範 客子讀離騷 聞道松醪賤 何須恡錯刀

曉日清明天 夜來嵩少雨 千門尚煙火 九陌無塵土 酒綠河橋春 漏閑宮殿午 遊人戀芳草 半犯嚴城鼓

竹柏風雨過 蕭疎臺殿涼 石渠寫奔溜 金剎照頹陽 鶴飛巖煙碧 鹿鳴澗草香 山僧引清梵 幡蓋繞迴廊

金羈白面郎 何處蹋青來 馬嬌郎半醉 躞蹀望樓臺 似見樓上人 玲瓏窗戶開 隔花聞一笑 落日不知回

分命諸侯重 葳蕤繡服香 八蠻治險阻 千騎蹋繁霜 山斷旌旗出 天晴劒珮光 還將小戴禮 遠出化南方

離堂悲楚調 君奏豫章行 愁處雪花白 夢中江水清 扣船歌月色 避浪宿猨聲 還作經年別 相思湖草生

東風吹煖氣 消散入晴天 漸變池塘色 欲生楊柳煙 蒙茸花向月 潦倒客經年 鄉思應愁望 江湖春水連

舜欲省蠻陬 南巡非逸游 九山沈白日 二女泣滄洲 目極楚雲斷 恨連湘水流 至今聞鼓瑟 咽絕不勝愁

驛使向天西 巡羌復入氐 玉關晴有雪 砂磧雨無泥 落淚軍中笛 驚眠塞上雞 逢春鄉思苦 萬里草萋萋

水隔羣物遠 夜深風起頻 霜中千樹橘 月下五湖人 聽鶴忽忘寢 見山如得鄰 明年還到此 共看洞庭春

桃李有奇質 樗櫟無妙姿 皆承慶雲沃 一種春風吹 美惡苟同歸 喧囂徒爾爲 相將任玄造 聊醉手中巵

惆悵策疲馬 孤蓬被風吹 昨東今又西 冉冉長路岐 歲晚樹無葉 夜寒霜滿枝 旅人恒苦辛 冥寞天何知

村店月西出 山林鵯鵊聲 旅燈徹夜席 束囊事晨征 寂寂人尚眠 悠悠天未明 豈無偃息心 所務前有程

縹緲空中絲 蒙籠道傍樹 翻茲葉間吹 惹破花上露 悠揚絲意去 苒蒻花枝住 何計脫纏綿 天長春日暮

蕭條登古臺 迴首黃金屋 落葉不歸林 高陵永爲谷 妝容徒自麗 舞態閱誰目 惆悵繐帷空 歌聲苦於哭

嘉穀不夏熟 大器當晚成 徐生異凡鳥 安得非時鳴 汲汲有所爲 驅驅無本情 懿哉蒼梧鳳 終見排雲征

客路度年華 故園云未返 悠悠去源水 日日只有遠 始歎秋葉零 又看春草晚 寄書南飛鴻 相憶劇鄉縣

寧體即雲構 方前恒玉食 貧居豈及此 要自懷歸憶 在夢關山遠 如流歲華逼 明晨首鄉路 迢遰孤飛翼

弭棹已傷別 不堪離緒催 十年一心人 千里同舟來 鄉路我尚遙 客遊君未回 將何慰兩端 互勉臨岐杯

三語又爲掾 大家聞屈聲 多年名下人 四姓江南英 衡嶽半天秀 湘潭無底清 何言驅車遠 去有蒙莊情

羸馬出都門 修途指江東 關河昨夜雨 草木非春風 矢捨雖未中 璞全終待攻 層霄秋可翔 豈不隨高鴻

有善伊涼曲 離別在天涯 虛堂正相思 所妙發鄰家 聲音雖類聞 形影終以遐 因之增遠懷 惆悵菖蒲花

幷州汾上閣 登望似吳閶 貫郭河通路 縈村水逼鄉 城槐臨枉渚 巷市接飛梁 莫論江湖思 南人正斷腸

不負人間累 棲身任所從 灰心聞密行 菜色見羸容 幻世方同悟 深居願繼踪 孤雲與禪誦 到後在何峯

無機成旅逸 中夜上江樓 雲盡月如練 水涼風似秋 鳧聲聞夢澤 黛色上昭丘 不遠人情在 良宵恨獨遊

中宵天色淨 片月出滄洲 皎潔臨孤島 嬋娟入亂流 應同故園夜 獨起異鄉愁 那得修蓬轉 從君上庾樓

十上書仍寢 如流歲又遷 望家思獻壽 算甲恨長年 虛牖傳寒柝 孤燈照絕編 誰應問窮轍 泣盡更潸然

寶塔過千仞 登臨盡四維 毫端分馬頰 墨點辨蛾眉 地逈風彌緊 天長日久遲 因高欲有賦 遠意慘生悲

西寺碧雲端 東溟白雪團 年來一夜玩 君在半天看 素魄當懷上 清光在下寒 宜裁濟江什 有阻惠連歡

客路重陽日 登高寄上樓 風煙今令節 臺閣古雄州 泛菊聊斟酒 持萸嬾插頭 情人共惆悵 良久不同遊

弭棹歷塵跡 悄然關我情 伊無昔時節 豈有今日名 辭貴不辭賤 是心誰復行 欽哉此溪曲 永獨古風清

偕隱有賢親 岷南四十春 棲雲自匪石 觀國暫同塵 就養思兒戲 延年愛鳥伸 還看謝時去 有類潁陽人

投荒垂一紀 新詔下荆扉 疑比莊周夢 情如蘇武歸 賜環留逸響 五馬助征騑 不羨衡陽雁 春來前後飛

驅車方向闕 廻首一臨川 多壘非余耻 無謀終自憐 亂松知野寺 餘雪記山田 惆悵樵漁事 今還又落然

水上鵠已去 亭中鳥又鳴 辭因使楚重 名爲救齊成 荒壠遽千古 羽觴難再傾 劉伶今日意 異代是同聲

孤松停翠蓋 託根臨廣路 不以險自防 遂爲明所誤 幸逢仁惠意 重此藩籬護 猶有半心存 時將承雨露

連璧本難雙 分符刺小邦 崩雲下灕水 劈箭上潯江 負弩啼寒狖 鳴枹驚夜狵 遙憐郡山好 謝守但臨窗

鵷鴻念舊行 虛館對芳塘 落日明朱檻 繁花照羽觴 泉歸滄海近 樹入楚山長 榮賤俱爲累 相期在故鄉

柳州柳刺史 種柳柳江邊 談笑爲故事 推移成昔年 垂陰當覆地 聳幹會參天 好作思人樹 慚無惠化傳

丘山仰德耀 天路下征騑 夢喜三刀近 書嫌五載違 凝情江月落 屬思嶺雲飛 會入司徒府 還邀周掾歸

新沐換輕幘 曉池風露清 自諧塵外意 況與幽人行 霞散衆山逈 天高數雁鳴 機心付當路 聊適羲皇情

久爲簪組累 幸此南夷謫 閑依農圃鄰 偶似山林客 曉耕翻露草 夜榜響溪石 來往不逢人 長歌楚天碧

悠悠雨初霽 獨繞清溪曲 引杖試荒泉 解帶圍新竹 沈吟亦何事 寂寞固所欲 幸此息營營 嘯歌靜炎燠

屏居負山郭 歲暮驚離索 野逈樵唱來 庭空燒燼落 世紛因事遠 心賞隨年薄 默默諒何爲 徒成今與昨

杪秋霜露重 晨起行幽谷 黃葉覆溪橋 荒村唯古木 寒花疎寂歷 幽泉微斷續 機心久已忘 何事驚麋鹿

覺聞繁露墜 開戶臨西園 寒月上東嶺 泠泠疎竹根 石泉遠逾響 山鳥時一喧 倚楹遂至旦 寂寞將何言

平埜春草綠 曉鶯啼遠林 日晴瀟湘渚 雲斷岣嶁岑 仙駕不可望 世途非所任 凝情空景慕 萬里蒼梧陰

弱植不盈尺 遠意駐蓬瀛 月寒空堦曙 幽夢綵雲生 糞壤擢珠樹 莓苔插瓊英 芳根閟顏色 徂歲爲誰榮

有美不自蔽 安能守孤根 盈盈湘西岸 秋至風露繁 麗影別寒水 穠芳委前軒 芰荷諒難雜 反此生高原

早梅發高樹 逈映楚天碧 朔吹飄夜香 繁霜滋曉白 欲爲萬里贈 杳杳山水隔 寒英坐銷落 何用慰遠客

橘柚懷貞質 受命此炎方 密林耀朱綠 晚歲有餘芳 殊風限清漢 飛雪滯故鄉 攀條何所歎 北望熊與湘

晚英值窮節 綠潤含朱光 以茲正陽色 窈窕凌清霜 遠物世所重 旅人心獨傷 回暉眺林際 摵摵無遺芳

梅實迎時雨 蒼茫值晚春 愁深楚猿夜 夢斷越雞晨 海霧連南極 江雲暗北津 素衣今盡化 非爲帝京塵

旭日照寒野 鸒斯起蒿萊 啁啾有餘樂 飛舞西陵隈 迴風旦夕至 零葉委陳荄 所棲不足恃 鷹隼縱橫來

團扇復團扇 奉君清暑殿 秋風入庭樹 從此不相見 上有乘鸞女 蒼蒼蟲網遍 明年入懷袖 別是機中練

朝辭官軍驛 前望順陽路 野水齧荒墳 秋蟲鏤宮樹 曾聞天寶末 胡馬西南騖 城守魯將軍 拔城從此去

莫猺自生長 名字無符籍 市易雜鮫人 婚姻通木客 星居占泉眼 火種開山脊 夜渡千仞谿 含沙不能射

蠻語鉤輈音 蠻衣斑斕布 熏狸掘沙鼠 時節祠盤瓠 忽逢乘馬客 恍若驚麏顧 腰斧上高山 意行無舊路

悠悠飛走情 同樂在陽和 歲中三百日 常恐風雨多 天人信遐遠 時節易蹉跎 洞房有明燭 無乃酣且歌

朝陽有鳴鳳 不聞千萬祀 鶗鴂摧衆芳 晨間先入耳 秋風白露晞 從是爾啼時 如何上春日 唧唧滿庭飛

興雲感陰氣 疾足如見機 晴來意態行 有若功成歸 葱蘢含晚景 潔白凝秋暉 夜深度銀漢 漠漠仙人衣

前時送君去 揮手青門橋 路轉不相見 猶聞馬蕭蕭 今得出關書 行程日已遙 春還遲君至 共結芳蘭苕

高齋灑寒水 是夕山僧至 玄牝無關鎖 瓊書捨文字 燈明香滿室 月午霜凝地 語到不言時 世間人盡睡

吾王昔遊幸 離宮雲際開 朱旗迎夏早 涼軒避暑來 湯餅賜都尉 寒冰頒上才 龍髯不可望 玉座生塵埃

山雞臨清鏡 石燕赴遙津 何如上客會 長袖入華裀 體輕似無骨 觀者皆聳神 曲盡回身處 層波猶注人

少年負志氣 信道不從時 只言繩自直 安知室可欺 百勝難慮敵 三折乃良醫 人生不失意 焉能慕知己

朔風悲老驥 秋霜動鷙禽 出門有遠道 平野多層陰 滅沒馳絕塞 振迅拂華林 不因感衰節 安能激壯心

昔賢多使氣 憂國不謀身 目覽千載事 心交上古人 侯門有仁義 靈臺多苦辛 不學腰如磬 徒使甑生塵

秋次池上館 林塘照南榮 塵衣紛未解 幽思浩已盈 風蓮墜故萼 露菊含晚英 恨爲一夕客 愁聽晨雞鳴

聖言貴忠恕 至道重觀身 法在何所恨 色相斯爲仁 良時難久恃 陰謫豈無因 寂寞韶陽廟 魂歸不見人

終朝對尊酒 嗜興非嗜甘 終日偶衆人 縱言不縱談 世情閑靜見 藥性病多諳 寄謝嵇中散 予無甚不堪

萬卷堆牀書 學者識其真 萬里長江水 征夫渡要津 養生非但藥 悟佛不因人 燕石何須辨 逢時即至珍

車音想轔轔 不見綦下塵 可憐平陽第 歌舞嬌青春 金屋容色在 文園詞賦新 一朝復得幸 應知失意人

寂寥照鏡臺 遺基古南陽 真人昔來遊 翠鳳相隨翔 目成在桑野 志遂貯椒房 豈無三千女 初心不可忘

先生見堯心 相與去九有 斯民既已治 我得安林藪 道爲自然貴 名是無窮壽 瑤壇在此山 識者常回首

馬踏塵上霜 月明江頭路 行人朝氣銳 宿鳥相辭去 流水隔遠村 縵山多紅樹 悠悠關塞內 往來無閑步

東南倚蓋卑 維嶽資柱石 前當祝融居 上拂朱鳥翮 青冥結精氣 磅礴宣地脉 還聞膚寸陰 能致彌天澤

朗朗鵾雞弦 華堂夜多思 簾外雪已深 座中人半醉 翠蛾發清響 曲盡有餘意 酌我莫憂狂 老來無逸氣

憶昨與故人 湘江岸頭別 我馬映林嘶 君帆轉山滅 馬嘶循古道 帆滅如流電 千里江蘺春 故人今不見

邑邑何邑邑 長沙地卑濕 樓上見春多 花前恨風急 猿愁腸斷呌 鶴病翹趾立 牛衣獨自眠 誰哀仲卿泣

鬱鬱何鬱鬱 長安遠如日 終日念鄉關 燕來鴻復還 潘岳歲寒思 屈平顦顇顏 殷勤望歸路 無雨即登山

今宵帝城月 一望雪相似 遙想洛陽城 清光正如此 知君當此夕 亦望鏡湖水 展轉相憶心 月明千萬里

暑退人體輕 雨餘天色改 荷珠貫索斷 竹粉殘粧在 高僧掃室請 逸客登樓待 槐柳漸蕭疎 閑門少光彩

彌年不得意 新歲又如何 念昔同遊者 而今有幾多 以閑爲自在 將壽補蹉跎 春色無情故 幽居亦見過

公府想無事 西池秋水清 去年爲狎客 永日奉高情 況有臺上月 如聞雲外笙 不知桑落酒 今歲與誰傾

結構得奇勢 朱門交碧潯 外來始一望 寫盡平生心 日軒漾波影 月砌鏤松陰 幾度欲歸去 回眸情更深

逈破林煙出 俯窺石潭空 波搖杏梁日 松韻碧窻風 隔水生別島 帶橋如斷虹 九疑南面事 盡入寸眸中

芳幄覆雲屏 石奩開碧鏡 支流日飛灑 深處自疑瑩 潛去不見跡 清音常滿聽 有時病朝酲 來此心神醒

瀟灑青林際 夤緣碧潭隈 淙流冒石下 輕波觸砌回 香風逼人度 幽花覆水開 故令無四壁 晴夜月光來

楚客憶關中 疏溪想汾水 縈紆非一曲 意態如千里 倒影羅文動 微波笑顏起 君今賜環歸 何人承玉趾

晶晶擲巖端 潔光如可把 瓊枝曲不折 雲片晴猶下 石堅激清響 葉動承餘灑 前時明月中 見是銀河瀉

瀠渟幽壁下 深淨如無力 風起不成文 月來同一色 地靈草木瘦 人遠煙霞逼 往往疑列仙 圍碁在巖側

飛流透嵌隙 噴灑如絲棼 含暈迎初旭 翻光破夕曛 餘波遶石去 碎響隔溪聞 却望瓊沙際 逶迤見脉分

流水遶雙島 碧溪相並深 浮花擁曲處 遠影落中心 閑鷺久獨立 曝龜驚復沈 蘋風有時起 滿谷簫韶音

濺濺漱幽石 注入團圓處 有如常滿杯 承彼清夜露 巖曲月斜照 林寒春晚煦 遊人不敢觸 恐有蛟龍護

故人日已遠 窻下塵滿琴 坐對一撙酒 恨多無力斟 幕疎螢色逈 露重月華深 萬境與羣籟 此時情豈任

爲問遊春侶 春情何處尋 花含欲語意 草有鬬生心 雨頻催發色 雲輕不作陰 縱令無月夜 芳興暗中深

河鼓靈旗動 嫦娥破鏡斜 滿空天是幕 徐轉斗爲車 機罷猶安石 橋成不礙槎 誰知觀津女 竟夕望雲涯

天衢啓雲帳 神馭上星橋 初喜渡河漢 頻驚轉斗杓 餘霞張錦幛 輕電閃紅綃 非是人間世 還悲後會遙

邊馬蕭蕭鳴 邊風滿磧生 暗添弓箭力 斗上鼓鼙聲 襲月寒暈起 吹雲陰陣成 將軍占氣候 出號夜翻營

霜簡映金章 相輝同舍郎 天威巡虎落 星使出鴛行 尊俎成全策 京坻閱見糧 歸來虜塵滅 畫地奏明光

兄弟盡鴛鸞 歸心切問安 貪榮五綵服 遂掛兩梁冠 侍膳曾調鼎 循陔更握蘭 從今別君後 長憶德星看

祖帳臨周道 前旌指晉城 午橋羣吏散 亥字老人迎 詩酒同行樂 別離方見情 從此洛陽社 吟詠屬書生

束簡下延閣 買符驅短轅 同人惜分袂 結念醉芳樽 切切別弦急 蕭蕭征騎煩 臨岐無限意 相視却忘言

洛陽天壇上 依稀似玉京 夜分先見日 月靜遠聞笙 雲路將雞犬 丹臺有姓名 古來成道者 兄弟亦同行

春來山事好 歸去亦逍遙 水淨苔莎色 露香芝朮苗 登臺吸瑞景 飛步翼神飆 願薦塤篪曲 相將學玉簫

翩翩馬上郎 驅傳渡三湘 橘樹沙洲暗 松醪酒肆香 素風傳竹帛 高價聘琳瑯 楚水多蘭芷 何人事搴芳

綠樹滿褒斜 西南蜀路賒 驛門臨白草 縣道入黃花 相府開油幕 門生逐絳紗 行看布政後 還從入京華

世業嵩山隱 雲深無四鄰 藥爐燒姹女 酒甕貯賢人 晚日華陰霧 秋風函谷塵 送君從此去 鈴閣少談賓

綠野芳城路 殘春柳絮飛 風鳴驌驦馬 日照老萊衣 洛苑魚書至 江村鴈戶歸 相思望淮水 雙鯉不應稀

誰憐相門子 不語望秋山 生長綺紈內 辛勤筆硯間 榮親在名字 好學棄官班 佇俟明年桂 高堂開笑顏

銜命出尚書 新恩換使車 漢庭無右者 梁苑重歸歟 又食建業水 曾依京口居 共經何限事 賓主兩如初

重疊稽亭路 山僧歸獨行 遠峰斜日影 本寺舊鐘聲 徒侶問新事 煙雲愴別情 應誇乞食處 踏遍鳳凰城

窮巷唯秋草 高僧獨扣門 相歡如舊識 問法到無言 水爲風生浪 珠非塵可昏 悟來皆是道 此別不銷魂

師在白雲鄉 名登善法堂 十方傳句偈 八部會壇場 飛錫無定所 寶書留舊房 唯應銜果鴈 相送至衡陽

師逢吳興守 相伴住禪扃 春雨同栽樹 秋燈對講經 廬山曾結社 桂水遠揚舲 話舊還惆悵 天南望柳星

看畫長廊遍 尋僧一徑幽 小池兼鶴淨 古木帶蟬秋 客至茶煙起 禽歸講席收 浮杯明日去 相望水悠悠

紫陌夜來雨 南山朝下看 戟枝迎日動 閣影助松寒 瑞氣轉綃縠 遊光泛波瀾 御溝新柳色 處處拂歸鞍

天地英雄氣 千秋尚凜然 勢分三足鼎 業復五銖錢 得相能開國 生兒不象賢 淒涼蜀故妓 來舞魏宮前

仙院御溝東 今來事不同 門開青草日 樓閉綠楊風 將犬昇天路 披雲赴月宮 武皇曾駐蹕 親問主人翁

軒皇傳上略 蜀相運神機 水落龍蛇出 沙平鵝鸛飛 波濤無動勢 鱗介避餘威 會有知兵者 臨流指是非

天將今夜月 一遍洗寰瀛 暑退九霄淨 秋澄萬景清 星辰讓光彩 風露發晶英 能變人間世 翛然是玉京

長安銅雀鳴 秋稼與雲平 玉燭調寒暑 金風報順成 川原呈上瑞 恩澤賜閑行 欲反重城掩 猶聞歌吹聲

潮滿冶城渚 日斜征虜亭 蔡洲新草綠 幕府舊煙青 興廢由人事 山川空地形 後庭花一曲 幽怨不堪聽

日午樹陰正 獨吟池上亭 靜看蜂教誨 閒想鶴儀形 法酒調神氣 清琴入性靈 浩然機已息 几杖復何銘

早忝金馬客 晚爲商洛翁 知名四海內 多病一生中 舉世往還盡 何人心事同 幾時登峴首 恃舊揖三公

冊命出宸衷 官儀自古崇 特膺平土拜 光贊格天功 再佩扶陽印 常乘鮑氏驄 七賢遺老在 猶得詠清風

勞動諸賢者 同來問病夫 添爐烹雀舌 灑水淨龍鬚 身是芭蕉喻 行須筇竹扶 醫王有妙藥 能乞一丸無

長泊起秋色 空江涵霽暉 暮霞千萬狀 賓鴻次第飛 古戍見旗逈 荒村聞犬稀 軻峨艑上客 勸酒夜相依

鷹至感風候 霜餘變林麓 孤颿帶日來 寒江轉沙曲 戍搖旗影動 津晚櫓聲促 月上彩霞收 漁歌遠相續

候吏立沙際 田家連竹溪 楓林社日鼓 茅屋午時雞 鵲噪晚禾地 蝶飛秋草畦 驛樓宮樹近 疲馬再三嘶

視事畫屏中 自稱三癖翁 管弦泛春渚 旌斾拂晴虹 酒對青山月 琴韻白蘋風 會書團扇上 知君文字工

籍通金馬門 家在銅駞陌 省闥晝無塵 宮樹朝凝碧 荒街淺深轍 古渡潺湲石 唯有嵩丘雲 堪誇早朝客

獨上百尺樓 目窮思亦愁 初日徧露草 野田荒悠悠 塵息長道白 林清宿煙收 回首雲深處 永懷鄉舊遊

中庭望啓明 促促事晨征 寒樹鳥初動 霜橋人未行 水流白煙起 日上彩霞生 隱士應高枕 無人問姓名

雪霽太陽津 城池表裏春 河流添馬頰 原色動龍鱗 萬里獨歸客 一杯逢故人 登高向西望 關路正飛塵

借問池臺主 多居要路津 千金買絕境 永日屬閑人 竹徑縈紆入 花林委曲巡 斜陽衆客散 空鎖一園春

十年江海守 旦夕有歸心 及此西還日 空成東武吟 花間數杯酒 月下一張琴 聞說功名事 依前惜寸陰

蘆葦晚風起 秋江鱗甲生 殘霞忽變色 遊雁有餘聲 戍鼓音響絕 漁家燈火明 無人能詠史 獨自月中行

宴坐白雲端 清江直下看 來人望金剎 講席繞香壇 虎嘯夜林動 鼉鳴秋澗寒 衆音徒起滅 心在淨中觀

不出孤峰上 人間四十秋 視身如傳舍 閱世似東流 法爲因緣立 心從次第修 中宵問真偈 有住是吾憂

前年牧錦城 馬蹋血泥行 千里追戎首 三軍許勇名 殘兵疑鶴唳 空壘辯烏聲 一誤雲中級 南遊湘水清

繁露傳家學 青蓮譯梵書 火風乖四大 文字廢三餘 欹枕晝眠靜 折巾秋鬢疎 武皇思視草 誰許茂陵居

蚤花常犯寒 繁實常苦酸 何事上春日 坐令芳意闌 夭桃定相笑 遊妓肯回看 君問調金鼎 方知正味難

出震清多難 乘時播大鈞 操弦調六氣 揮翰動三辰 運偶升天日 哀深率土人 瑤池無轍迹 誰見屬車塵

鳳翣擁銘旌 威遲異吉行 漢儀陳祕器 楚挽咽繁聲 駐綍辭清廟 凝笳背直城 唯應留內傳 知是向蓬瀛

寶曆方無限 仙期忽有涯 事親崇漢禮 傳聖法殷家 晚出芙蓉闕 春歸棠棣華 玉輪今日動 不是畫雲車

任賢勞夢寐 登位富春秋 欲遂東人幸 寧虞杞國憂 長楊收羽騎 太液泊龍舟 惟有衣冠在 年年愴月遊

講學金華殿 親畊鉤盾田 侍臣容諫獵 方士信求仙 虹影俄侵日 龍髯不上天 空餘水銀海 長照夜燈前

繼體三才理 承顏九族親 禹功留海內 殷曆付天倫 調露曲常在 秋風詞尚新 本支方百代 先讓棣華春

月落宮車動 風淒儀杖閑 路唯瞻鳳翣 人尚想龍顏 御宇方無事 乘雲遂不還 聖情悲望處 沈日下西山

享國十五載 升天千萬年 龍鑣仙路遠 騎吹禮容全 日下初陵外 人悲舊劒前 周南有遺老 掩淚望秦川

彫弓封舊國 黑弰繼前功 十年鎮南雍 九命作司空 池臺樂事盡 簫鼓葬儀雄 一代英豪氣 曉散白楊風

陰山貴公子 來葬五陵西 前馬悲無主 猶帶朔風嘶 漢水晉山郭 襄楊白銅鞮 至今有遺愛 日暮人悽悽

鄴下殺才子 蒼茫冤氣凝 枯楊映漳水 野火上西陵 馬鬣今無所 龍門昔共登 何人爲弔客 唯是有青蠅

五驅龍虎節 一入鳳凰池 令尹自無喜 羊公人不疑 天歸京兆日 葉下洞庭時 湘水秋風至 淒涼吹素旗

丹旐發江臯 人悲雁亦號 湘南罷亥市 漢上改詞曹 表墓雙碑立 尊名一字褒 嘗聞平楚獄 爲報里門高

返葬三千里 荆衡達帝畿 逢人即故吏 拜奠盡沾衣 地得青烏相 賓驚白鶴飛 五公碑尚在 今日亦同歸

子侯一日病 滕公千載歸 門庭愴已變 風物澹無輝 羣吏謁新府 舊賓沾素衣 歌堂忽暮哭 賀雀盡驚飛

韋公八十餘 位至六尚書 五福唯無富 一生誰得如 桂枝攀最久 蘭省出仍初 海內時流盡 何人動素車

故池春又至 一到一傷情 雁鶩羣猶下 蛙螟衣已生 竹叢身後長 臺勢雨來傾 六尺孤安在 人間未有名

征徒出灞涘 回首傷如何 故人雲雨散 滿目山川多 行車無停軌 流景同迅波 前歡漸成昔 感歎益勞歌

左遷凡二紀 重見帝城春 老大歸朝客 平安出嶺人 每行經舊處 却想似前身 不改南山色 其餘事事新

楚澤雪初霽 楚城春欲歸 清淮變寒色 遠樹含清暉 原野已多思 風霜潛減威 與君同旅雁 北向刷毛衣

寂寞一雙鶴 主人在西京 故巢吳苑樹 深院洛陽城 徐引竹間步 遠含雲外情 誰憐好風月 鄰舍夜吹笙

丹頂宜承日 霜翎不染泥 愛池能久立 看月未成棲 一院春草長 三山歸路迷 主人朝謁早 貪養汝南雞

蟬聲未發前 已自感流年 一入淒涼耳 如聞斷續弦 晴清依露葉 晚急畏霞天 何事秋卿詠 逢時亦悄然

皎皎華亭鶴 來隨太守船 青雲意長在 滄海別經年 留滯清洛苑 裴回明月天 何如鳳池上 雙舞入祥煙

南嶺見秋雪 千門生早寒 閑時駐馬望 高處卷簾看 霧散瓊枝出 日斜鉛粉殘 偏宜曲江上 倒影入清瀾

雨引苔侵壁 風驅葉擁堦 久留閑客話 宿請老僧齋 酒甕新陳接 書籤次第排 翛然自有處 搖落不傷懷

鳳城煙雨歇 萬象含佳氣 酒後人倒狂 花時天似醉 三春車馬客 一代繁華地 何事獨傷懷 少年曾得意

何處深春好 春深萬乘家 宮門皆映柳 輦路盡穿花 池色連天漢 城形象帝車 旌旗暖風裏 獵獵向西斜

何處深春好 春深阿母家 瑤池長不夜 珠樹正開花 橋峻通星渚 樓暄近日車 層城十二闕 相對日西斜

何處深春好 春深執政家 恩光貪捧日 貴重不看花 玉饌堂交印 沙隄柱礙車 多門一已閉 直道更無斜

何處深春好 春深大鎮家 前旌光照日 後騎蹙成花 節院收衙隊 毬場簇看車 廣筵歌舞散 書號夕陽斜

何處深春好 春深貴戚家 櫪嘶無價馬 庭發有名花 欲進宮人食 先薰命婦車 晚歸長帶酒 冠蓋任傾斜

何處深春好 春深恩澤家 爐添龍腦炷 綬結虎頭花 賓客珠成履 嬰孩錦縛車 畫堂簾幕外 來去燕飛斜

何處深春好 春深京兆家 人眉新柳葉 馬色醉桃花 盜息無鳴鼓 朝回自走車 能令帝城外 不敢逕由斜

何處深春好 春深刺史家 夜闌猶命樂 雨甚亦尋花 傲客多憑酒 新姬苦上車 公門吏散後 風擺戟衣斜

何處深春好 春深羽客家 芝田繞舍色 杏樹滿山花 雲是淮王宅 風爲列子車 古壇操簡處 一逕入林斜

何處深春好 春深小隱家 芟庭留野菜 撼樹去狂花 醉酒一千日 貯書三十車 雉衣從露體 不敢有餘斜

何處深春好 春深富室家 唯多貯金帛 不擬負鶯花 國樂呼連轡 行廚載滿車 歸來看理曲 燈下寶釵斜

何處深春好 春深豪士家 多沽味濃酒 貴買色深花 已臂鷹隨馬 連催妓上車 城南踏青處 村落逐原斜

何處深春好 春深貴胄家 迎呼偏熟客 揀選最多花 飲饌開華幄 笙歌出鈿車 興酣罇易罄 連瀉酒瓶斜

何處深春好 春深唱第家 名傳一紙榜 興管九衢花 薦聽諸侯樂 來隨計吏車 杏園拋曲處 揮袖向風斜

何處深春好 春深少婦家 能偷新禁曲 自剪入時花 追逐同遊伴 平章貴價車 從來不墮馬 故譴髻鬟斜

何處深春好 春深幼女家 雙鬟梳頂髻 兩面繡帬花 妝壞頻臨鏡 身輕不占車 鞦韆爭次第 牽拽綵繩斜

何處深春好 春深蘭若家 當香收柏葉 養蜜近梨花 野逕宜行樂 遊人盡駐車 菜園籬落短 遙見桔槔斜

何處深春好 春深老宿家 小欄圍蕙草 高架引藤花 四字香書印 三乘壁畫車 遲回聽句偈 雙樹晚陰斜

何處深春好 春深種蒔家 分畦十字水 接樹兩般花 櫛比栽籬槿 咿啞轉井車 可憐高處望 棊布不曾斜

何處春深好 春深稚子家 爭騎一竿竹 偷折四鄰花 笑擊羊皮鼓 行牽犢頷車 中庭貪夜戲 不覺玉繩斜

三秋傷望眼 終日哭途窮 兩目今先暗 中年似老翁 看朱漸成碧 羞日不禁風 師有金篦術 如何爲發蒙

前日過蕭寺 看師上講筵 都人禮白足 施者散金錢 方便無非教 經行不廢禪 還知習居士 發論侍彌天

蟬韻極清切 始聞何處悲 人含不平意 景值欲秋時 此歲方晼晚 誰家無別離 君言催我老 已是去年詩

一別舊遊盡 相逢俱涕零 在人雖晚達 於樹似冬青 痛飲連宵醉 狂吟滿坐聽 終期拋印綬 共占少微星

湖上收宿雨 城中無晝塵 樓依新柳貴 池帶亂苔春 雲水正一望 簿書來繞身 烟波洞庭路 愧彼扁舟人

洞戶夜簾卷 華堂秋簟清 螢飛過池影 蛩思繞階聲 老枕知將雨 高窗報欲明 何人諳此景 遠問白先生

庭樹曉禽動 郡樓殘點聲 燈挑紅燼落 酒煖白光生 髪少嫌梳利 顏衰恨鏡明 獨吟誰應和 須寄洛陽城

把鏡朝猶在 添香夜不歸 鴛鴦拂瓦去 鸚鵡透籠飛 不逐張公子 即隨劉武威 新知正相樂 從此脫青衣

半夜碧雲收 中天素月流 開城邀好客 置酒賞清秋 影透衣香潤 光凝歌黛愁 斜輝猶可翫 移宴上西樓

州遠雄無益 年高健亦衰 興情逢酒在 筋力上樓知 蟬噪芳意盡 鴈來愁望時 商山紫芝客 應不向秋悲

乍起衣猶冷 微吟帽半欹 霜凝南屋瓦 雞唱後園枝 洛水碧雲曉 吳宮黃葉時 兩傳千里意 書札不如詩

明麗碧天霞 丰茸紫綬花 香聞荀令宅 豔入孝王家 幾歲自榮樂 高情方歎嗟 有人移上苑 猶足占年華

鄂渚臨流別 梁園衝雪來 旅愁隨凍釋 歡意待花開 城曉烏頻起 池春鴈欲回 飲和心自醉 何必管弦催

公來第四秋 樂國號無愁 軍士遊書肆 商人占酒樓 熊羆交黑矟 賓客滿青油 今日文章主 梁王不姓劉

寒光照旌節 關路曉無塵 吏謁前丞相 山迎舊主人 東瞻軍府靜 西望敕書頻 心共黃河水 同昇天漢津

傲士更逢酒 樂天仍對花 文章管星曆 情興占年華 宦達翻思退 名高却不誇 惟存浩然氣 相共賞煙霞

好雪動高情 心期在玉京 人披鶴氅出 馬踏象筵行 照耀樓臺變 淋漓松桂清 玄都留五字 使入步虛聲

重門不下關 樞務有餘閑 上客同看雪 高亭盡見山 瑞呈霄漢外 興入笑言間 知是平陽會 人人帶酒還

朱門退公後 高興對花枝 望闕無窮思 看書欲盡時 含芳朝競發 凝豔晚相宜 人意殷勤惜 狂風豈得知

前陪看花處 鄰里近王昌 今想臨戎地 旌旗出汶陽 營飛柳絮雪 門耀戟枝霜 東望清河水 心隨艑上郎

遠守宦情薄 故人書信來 共曾花下別 今獨雪中回 紙尾得新什 眉頭還暫開 此時同鴈鶩 池上一徘徊

寂寞蟬聲靜 差池燕羽回 秋風憐越絕 朔氣想臺駘 相去數千里 無因同一杯 殷勤望飛鴈 新自塞垣來

書信來天外 瓊瑤滿匣中 衣冠南渡遠 旌節北門雄 鶴唳華亭月 馬嘶榆塞風 山川幾千里 惟有兩心同

別侶孤鶴怨 沖天威鳳歸 容光一以間 夢想是耶非 芳訊遠彌重 知音老更稀 不如湖上鴈 北向整毛衣

荀令園林好 山公遊賞頻 豈無花下侶 遠望眼中人 斜日漸移影 落英紛委塵 一吟相思曲 惆悵江南春

蕙草芳未歇 綠槐陰已成 金罍唯獨酌 瑤瑟有離聲 翔泳各殊勢 篇章空寄情 應憐三十載 未變使君名

數叢如雪色 一旦冒霜開 寒蘂差池落 清香斷續來 思深含別怨 芳謝惜年催 千里難同賞 看看又早梅

壇下雪初霽 南城凍欲生 齋心祠上帝 高步領名卿 沐浴含芳澤 周旋聽佩聲 猶憐廣平守 寂寞竟何成

曾作關中客 頻經伏毒巖 晴煙沙苑樹 晚日渭川帆 昔是青春貌 今悲白雪髯 郡樓空一望 含意卷高簾

年年曲江望 花發即經過 未飲心先醉 臨風思倍多 三春看又盡 兩地欲如何 日望長安道 空成勞者歌

金牛蜀樓遠 玉樹帝城春 榮耀生華館 逢迎欠主人 簾前疑小雪 牆外麗行塵 來去皆回首 情深是德鄰

柳動御溝清 威遲堤上行 城隅日未過 山色雨初晴 鶯避傳呼起 花臨府署明 簿書盈几案 要自有高情

茲地回鑾日 皇家禪聖時 路無胡馬跡 人識漢官儀 天子旌旗度 法王龍象隨 知懷去家歎 經此益遲遲

軍城臨漢水 旌斾起春風 遠思見江草 歸心看塞鴻 野花沿古道 新葉映行宮 惟有詩兼酒 朝朝兩不同

蜀國花已盡 越桃今已開 色疑瓊樹倚 香似玉京來 且賞同心處 那憂別葉催 佳人如擬詠 何必待寒梅

相去三千里 聞蟬同此時 清吟曉露葉 愁噪夕陽枝 忽爾弦斷絕 俄聞管參差 洛橋碧雲晚 西望佳人期

散誕向陽眠 將閑敵地仙 詩情茶助爽 藥力酒能宣 風碎竹間日 露明池底天 同年未同隱 緣欠買山錢

寒夜陰雲起 疎林宿鳥驚 斜風閃燈影 迸雪打窗聲 竟夕不能寐 同年知此情 漢皇無奈老 何況本書生

祖帳臨伊水 前旌指渭河 風煙里數少 雲雨別情多 重疊受恩久 邅回如命何 東山與東閣 終異再經過

舊託松心契 新交竹使符 行年同甲子 筋力羨丁夫 別後詩成帙 攜來酒滿壺 今朝停五馬 不獨爲羅敷

案頭開縹帙 肘後檢青囊 唯有達生理 應無治老方 減書存眼力 省事養心王 君酒何時熟 相攜入醉鄉

暑服宜秋著 清琴入夜彈 人情皆向菊 風意欲摧蘭 歲稔貧心泰 天涼病體安 相逢取次第 却甚少年歡

池館今正好 主人何寂然 白蓮方出水 碧樹未鳴蟬 靜室宵聞磬 齋廚晚絕煙 蕃僧如共載 應不是神仙

庭晚初辨色 林秋微有聲 槿衰猶強笑 蓮逈却多情 簷燕歸心動 韝鷹俊氣生 閑人占閑景 酒熟且同傾

雨歇晚霞明 風調夜景清 月高微暈散 雲薄細鱗生 露草百蟲思 秋林千葉聲 相望一步地 脉脉萬重情

月露發光彩 此時方見秋 夜涼金氣應 天靜火星流 蛩響偏依井 螢飛直過樓 相知盡白首 清景復追遊

小臺堪遠望 獨上清秋時 有酒無人勸 看山秖自知 幽禽囀新竹 孤蓮落靜池 高門勿遽掩 好客無前期

夜雲起河漢 朝雨灑高林 梧葉先風落 草蟲迎濕吟 簟涼扇恩薄 室靜琴思深 且喜炎前別 安能懷寸陰

耳虛多聽遠 展傳晨雞鳴 一室背燈臥 中宵掃葉聲 蘭芳經雨敗 鶴病得秋輕 肯踏衡門草 唯應是友生

九轉欲成就 百神應主持 嬰啼鼎上去 老貌鏡前悲 却顧空丹竈 回心向酒巵 醺然耳熱後 暫似少年時

漸入有年數 喜逢新歲來 震方天籟動 寅位帝車回 門巷掃殘雪 林園驚早梅 與君同甲子 壽酒讓先杯

泥沙難振拔 誰復問窮通 莫訝提壺贈 家傳枕麴風 成謠獨酌後 深意片言中 不進終無已 應須荀令公

譚笑在巖廊 人人盡所長 儀形見山立 文字動星光 日運丹青筆 時看赤白囊 佇聞戎馬息 入賀領鴛行

今日油幢引 他年黃紙追 同爲三楚客 獨有九霄期 宿草恨長在 傷禽飛尚遲 武昌應已到 新柳映紅旗

歲杪風物動 雪餘宮苑晴 兔園賓客至 金谷管弦聲 洛水故人別 吳宮新燕迎 越郎憂不淺 懷袖有瓊英

別墅洛城外 月明村野通 光輝滿地上 絲管發舟中 堤豔菊花露 島涼松葉風 高情限清禁 寒漏滴深宮

飛雨過池閣 浮光生草樹 新竹開粉奩 初蓮爇香注 野花無時節 水鳥自來去 若問知境人 人間第一處

一入石渠署 三聞宮樹蟬 丹霄未得路 白髮又添年 雙節外臺貴 孤簫中禁傳 徵黃在旦夕 早晚發南燕

木落漢川夜 西湖懸玉鈎 旌旗環水次 舟檝泛中流 目極想前事 神交如共遊 瑤琴久已絕 松韻自悲秋

林端落照盡 湖上遠嵐清 水榭芝蘭室 仙舟魚鳥情 人琴久寂寞 煙月若平生 一泛釣璜處 再吟鏘玉聲

鞏樹煙月上 清光含碧流 且無三已色 猶泛五湖州 鵬息風還起 鳳歸林正秋 雖攀小山桂 此地不淹留

家山見初月 林壑悄無塵 幽境此何夕 清光如爲人 潭空破鏡入 風動翠蛾嚬 會向瑣窗望 追思伊洛濱

暫別明庭去 初隨優詔還 曾爲鵬鳥賦 喜過鑿龍山 新墅煙火起 野程泉石間 巖廊人望在 只得片時閑

業繼韋平後 家依崑閬間 恩華辭北第 瀟灑愛東山 滿室圖書在 入門松菊閑 垂天雖暫息 一舉出人寰

獨宿望海樓 夜深珍木冷 僧房已閉戶 山月方出嶺 碧池涵劒彩 寶剎搖星影 却憶郡齋中 虛眠此時景

吳越古今路 滄波朝夕流 從來別離地 能使管弦愁 江草帶煙暮 海雲含雨秋 知君五陵客 不樂石門遊

雲外支硎寺 名聲敵虎丘 石文留馬跡 峰勢聳牛頭 泉眼潛通海 松門預帶秋 遲回好風景 王謝昔曾遊

幾歲悲南國 今朝賦北征 歸心渡江勇 病體得秋輕 海闊石門小 城高粉堞明 金山舊遊寺 過岸聽鐘聲

故國荒臺在 前臨震澤波 綺羅隨世盡 麋鹿古時多 築用金鎚力 摧因石鼠窠 昔年雕輦路 唯有采樵歌

仙子東南秀 泠然善馭風 笙歌五雲裏 天地一壺中 受籙金華洞 焚香玉帝宮 我來君閉戶 應是向崆峒

常時同硯席 寄硯感離羣 清越敲寒玉 參差疊碧雲 烟嵐馀斐亹 水墨兩氛氳 好與陶貞白 松窻寫紫文

振蟄春潛至 湘南人未歸 身加一日長 心覺去年非 燎火委虛燼 兒童衒彩衣 異鄉無舊識 車馬到門稀

浮雲金絡膝 昨日別朱輪 銜草如懷戀 嘶風尚意頻 曾將此君子 不是換佳人 從此西歸路 應容躡後塵

君書問風俗 此地接炎州 淫祀多青鬼 居人少白頭 旅情偏在夜 鄉思豈唯秋 每羨朝宗水 門前盡日流

隱士遺塵在 高僧精舍開 地形臨渚斷 江勢觸山回 楚野花多思 南禽聲例哀 殷勤最高頂 閑即望鄉來

蕭條對秋色 相憶在雲泉 木落病身死 潮平歸思懸 涼鐘山頂寺 暝火渡頭船 此地非吾土 閑留又一年

死且不自覺 其餘安可論 昨宵鳳池客 今日雀羅門 騎吏塵未息 銘旌風已翻 平生紅粉愛 惟解哭黃昏

昔日股肱守 朱輪茲地遊 繁華日已謝 章句此空留 蔓草佳城閉 故林棠樹秋 今來重垂淚 不忍過西州

採擷黃薑蘂 封題青瑣闈 共聞調膳日 正是退朝歸 響爲纖筵發 情隨綵翰飛 故將天下寶 萬里與光輝

生爲齊贅壻 死作楚先賢 應以客卿葬 故臨官道邊 寓言本多興 放意能合權 我有一石酒 置君墳樹前

湖上收宿雨 故國思如此 若爲天外心 東屯滄海闊 南讓洞庭寬 翠粒照晴露 銀花垂院牓 翠羽撼絛鈴

叢石依古城 懸泉灑清池 高低袤丈內 衡霍相蔽虧 歸田竟何因 爲郡豈所宜 誰能辨人野 寄適聊在斯

公府政多暇 思與仁智全 爲山想巖穴 引水聽潺湲 軒冕迹自逸 塵俗無由牽 蒼生方矚望 詎得賦歸田

高情樂閑放 寄跡山水中 朝霞鋪座右 虛白貯清風 潛竇激飛泉 石路躋且崇 步武有勝概 不與俗情同

激水瀉飛瀑 寄懷良在茲 如何謝安石 要結東山期 入座蘭蕙馥 當軒松桂滋 於焉悟幽道 境寂心自怡

飛泉天台狀 峭石蓬萊姿 潺湲與青翠 咫尺當幽奇 居然盡精道 得以書妍詞 豈無他山勝 懿此清軒墀

中庭起崖谷 漱玉下漣漪 丹丘誰云遠 寓象得心期 豈不貴鍾鼎 至懷在希夷 唯當蓬萊閣 靈鳳復來儀

太尉留琴地 時移重可尋 徽弦一掩抑 風月助登臨 榮駐青油騎 高張白雪音 秖言酬唱美 良史記王箴

靜對煙波夕 猶思棟宇青 臥龍空有處 馴鳥獨忘情 顧步襟期遠 參差物象橫 自宜雕樂石 爽氣際青城

躋險入幽林 翠微含竹殿 泉聲無休歇 山色時隱見 潮來雜風雨 梅落成霜霰 一從方外遊 頓覺塵心變

春事日已歇 池塘曠幽尋 殘紅披獨墜 嫩綠間淺深 偃仰捲芳褥 顧步愛新陰 謀春未及竟 夏初遽見侵

傳者不足信 見景勝如聞 一水遠赴海 兩山高入雲 魚龍晴自戲 猿狖晚成羣 醉酒斜陽下 離心草自薰

白首南朝女 愁聽異域歌 收兵頡利國 飲馬胡蘆河 毳布腥膻久 穹廬歲月多 鵰巢城上宿 吹笛淚滂沱

祖席駐征棹 開帆候信潮 隔筵桃葉泣 吹管杏花飄 船去鷗飛閣 人歸塵上橋 別離惆悵淚 江路濕紅蕉

歡異且交親 酒生開甕春 不須愁犯卯 且乞醉過申 折草爲籌筯 鋪花作錦裀 嬌鶯解言語 留客也殷勤

物有無窮好 藍青又出青 朱研未比德 白受始成形 袍襲宜從政 衿垂可問經 當時不採擷 作色幾飄零

時同事弗同 窮節厲陰風 我役流沙外 君朝紫禁中 從容非所羨 辛苦竟何功 但示酬恩路 浮生任轉蓬

蓬轉星霜改 蘭陔色養違 窮泉百死別 絕域再生歸 鏡數成絲髮 囊收抆血衣 酬恩有何力 秖棄一毛微

爲理賴同力 陟明非所任 廢田方墾草 新柘未成陰 術淺功難就 人疲感易深 煩君駐歸棹 與慰不欺心

浸潤成宮蠱 蒼黃弄父兵 人情疑始變 天性感還生 宇縣猶能洽 閨門詎不平 空令千載後 悽愴望思名

息駕非窮途 未濟豈迷津 獨立大河上 北風來吹人 雪霜自茲始 草木當更新 嚴冬不肅殺 何以見陽春

隨緣聊振錫 高步出東城 水止無恒地 雲行不計程 到時爲彼岸 過處即前生 今日臨岐別 吾徒自有情

洞庭舟始泊 桂江帆又開 魂從會處斷 愁向笑中來 惝怳看殘景 殷勤祝此盃 衡陽刷羽待 成取一行迴

慷慨視別劒 淒清泛離琴 前程楚塞斷 此恨洞庭深 文字已久廢 循良非所任 期君碧雲上 千里一揚音

戚里容閑客 山泉若化成 寄遊芳徑好 借賞彩船輕 春至花常滿 年多水更清 此中如傳舍 但自立功名

山櫻先春發 紅蕊滿霜枝 幽處竟誰見 芳心空自知 似奪朝日照 疑畏煖風吹 欲問含彩意 恐驚輕薄兒

夭桃臨方塘 暮色堪秋思 託根豈求潤 照影非自媚 罥挂青柳絲 零落綠錢地 佳期竟何許 時有幽禽至

吉凶豈前卜 人事何飜覆 緣看數日花 却翦凌霜竹 常言契君操 今乃妨衆目 自古病當門 誰言出幽獨

遐視輕神寶 傳歸屬聖猷 堯功終有待 文德本無憂 坐受朝汾水 行看告岱丘 那知鼎成後 龍馭弗淹留

監撫垂三紀 聲徽洽萬方 禮因馳道著 明自墾田彰 積漸承鴻業 從容守太康 更留園寢詔 恭聽有餘芳

早秋同軌至 晨斾露華滋 挽度千夫咽 笳凝六馬遲 劒悲長閉日 衣望出遊時 風起西陵樹 淒涼滿孝思

可憐他山石 幾度負貞堅 推遷強爲用 彫斲傷自然 文含巴江浪 色起青城煙 更聞餘玉聲 時入朱絲弦

酌言修舊典 刈楚始登堂 百拜賓儀盡 三終樂奏長 想同鶯出谷 看似雁成行 禮罷知何適 隨雲入帝鄉

杳杳冲天鶴 風排勢暫違 有心長自負 無伴可相依 萬里寧辭遠 三山詎憶歸 但令毛羽在 何處不翻飛

鴻災起無朕 有見非前知 蟻入不足恤 柱傾何可追 良工操斤斧 沈吟方在斯 殫材事朽廢 曷若新宏規

我非好鵝癖 爾乏鳴雁姿 安得免沸鼎 澹然遊清池 見生不忍食 深情固在斯 能自遠飛去 無念稻粱爲

千門儼雲端 此地富羅紈 秋月三五夜 砧聲滿長安 幽人感中懷 靜聽淚汍瀾 所恨搗衣者 不知天下寒

東方殊未明 暗室蟲正飛 先覺忽先起 衣裳顛倒時 嚴冬寒漏長 此夜如何其 不用思秉燭 扶桑有清暉

牆下長安道 囂塵咫尺間 久牽身外役 暫得病中閑 背喜朝陽滿 心憐暮鳥還 吾廬在何處 南有白雲山

羸臥承新命 優容獲所安 遣兒迎賀客 無力拂塵冠 偃仰晴軒暖 支離曉鏡寒 那堪報恩去 感激對衰蘭

沉痾矌十旬 還過直城闉 老馬猶知路 羸童欲怕人 久隳三徑計 更強百年身 許國將何力 空生衣上塵

夜疑關山月 曉似沙場雪 曾使西域來 幽情望超越 將念浩無際 欲言忘所說 豈是花感人 自憐抱孤節

誰念獨坐愁 日暮此南樓 雲去舜祠閉 月明瀟水流 猿聲何處曉 楓葉滿山秋 不分匣中鏡 少年看白頭

當代知文字 先皇記姓名 七年天下立 萬里海西行 苦節終難辨 勞生竟自輕 今朝流落處 嘯水遶孤城

阮宅閑園暮 窻中見樹陰 樵歌依野草 僧語過長林 鳥向花間井 人彈竹裏琴 自嫌身未老 已有住山心

幾夏京城住 今朝獨遠歸 修行四分律 護淨七條衣 溪寺黃橙熟 沙田紫芋肥 九龍潭上路 同去客應稀

胡風激秦樹 賤子風中泣 家家朱門開 得見不可入 長安十二衢 投樹鳥亦急 高閣何人家 笙簧正喧吸

河水昏復晨 河邊相送頻 離杯有淚飲 別柳無枝春 一笑忽然歛 萬愁俄已新 東波與西日 不惜遠行人

松山雲繚繞 萍路水分離 雲去有歸日 水分無合時 春芳役雙眼 春色柔四支 楊柳織別愁 千條萬條絲

憶人莫至悲 至悲空自衰 寄人莫剪衣 剪衣未必歸 朝爲雙蒂花 莫爲四散飛 花落還遶樹 遊子不顧期

夭桃花清晨 遊女紅粉新 夭桃花薄暮 遊女紅粉故 樹有百年花 人無一定顏 花送人老盡 人悲花自閑

豔女皆妬色 靜女獨檢蹤 任禮恥任粧 嫁德不嫁容 君子易求聘 小人難自從 此志誰與諒 琴弦幽韻重

不行山下地 唯種山上田 腰斧斫旅松 手飄汲家泉 詎知文字力 莫記日月遷 蟠木爲我身 始得全天年

我飲不在醉 我歡長寂然 酌溪四五盞 聽彈兩三弦 鍊性靜棲白 洗情深寄玄 號怒路傍子 貪敗不貪全

天寒色青蒼 北風呌枯桑 厚冰無裂文 短日有冷光 敲石不得火 壯陰奪正陽 苦調竟何言 凍吟成此章

擬膾樓蘭肉 蓄怒時未揚 秋鼙無退聲 夜劍不隱光 虎隊手驅出 豹篇心卷藏 古今皆有言 猛將出北方

西城近日天 俗稟氣候偏 行子獨自渴 主人仍賣泉 燒烽碧雲外 牧馬青坡巔 何處鶻突夢 歸思寄仰眠

見盡數萬里 不聞三聲猿 但飛蕭蕭雨 中有亭亭魂 千載楚王恨 遺文宋玉言 至今晴明天 雲結深閨門

漁陽千里道 近如中門限 中門踰有時 漁陽長在眼 生在綠羅下 不識漁陽道 良人自戍來 夜夜夢中到

一雀入官倉 所食寧損幾 祗慮往覆頻 官倉終害爾 魚網不在天 鳥羅不張水 飲啄要自然 可以空城裏

朔雪寒斷指 朔風勁裂冰 胡中射鵰者 此日猶不能 翩翩羽林兒 錦臂飛蒼鷹 揮鞭快白馬 走出黃河凌

壯士性剛決 火中見石裂 殺人不迴頭 輕生如蹔別 豈知眼有淚 肯白頭上髮 半生無恩酬 劍閑一百月

仙教生爲門 仙宗靜爲根 持心若妄求 服食安足論 鏟惑有靈藥 餌真成本源 自當出塵網 馭鳳登崑崙

樓上春風過 風前楊柳歌 枝疎緣別苦 曲怨爲年多 花驚燕地雲 葉映楚池波 誰堪別離此 征戍在交河

哭雪復吟雪 廣文丁夫子 江南萬里寒 曾未及如此 整頓氣候誰 言從生靈始 無令惻隱者 哀哀不能已

颯颯秋風生 愁人怨離別 含情兩相向 欲語氣先咽 心曲千萬端 悲來却難說 別後唯所思 天涯共明月

近世交道衰 青松落顏色 人心忌孤直 木性隨改易 既摧棲日榦 未展擎天力 終是君子材 還思君子識

退身何所食 敗力不能閑 種稻耕白水 負薪斫青山 衆聽喜巴唱 獨醒愁楚顏 日莫靜歸時 幽幽扣松關

雨滴草芽出 一日長一日 風吹柳線垂 一枝連一枝 獨有愁人顏 經春如等閑 且持酒滿杯 狂歌狂笑來

故人季夏中 及此百餘日 無日不相思 明鏡改形色 寧知仲冬時 忽有相逢期 振衣起躑躅 頳鯉躍天池

誰言碧山曲 不廢青松直 誰言濁水泥 不污明月色 我有松月心 俗騁風霜力 貞明既如此 摧折安可得

利劍不可近 美人不可親 利劍近傷手 美人近傷身 道險不在廣 十步能摧輪 情愛不在多 一夕能傷神

擊石乃有火 不擊元無煙 人學始知道 不學非自然 萬事須己運 他得非我賢 青春須早爲 豈能長少年

秋氣悲萬物 驚風振長道 登高有所思 寒雨傷百草 平生有親愛 零落不相保 五情今已傷 安得自能老

徘徊不能寐 耿耿含酸辛 中夜登高樓 憶我舊星辰 四時互遷移 萬物何時春 唯憶首陽路 永謝當時人

火雲流素月 三五何明明 光曜侵白日 賢愚迷至精 四時更變化 天道有虧盈 常恐今已沒 須臾還復生

西風吹垂楊 條條脆如藕 上有噪日蟬 催人成皓首 亦恐旅步難 何獨朱顏醜 欲慰一時心 莫如千日酒

至白涅不緇 至交淡不疑 人生靜躁殊 莫厭相箴規 膠漆武可接 金蘭文可思 堪嗟無心人 不如松栢枝

日往復不見 秋堂莫仍學 玄髮不知白 曉入寒銅覺 爲林未離樹 有玉猶在璞 誰把碧梧枝 刻作雲門樂

杜鵑聲不哀 斷猿啼不切 月下誰家砧 一聲腸一絕 杵聲不爲客 客聞髮自白 杵聲不爲衣 欲令遊子歸

鑄鏡須青銅 青銅易磨拭 結交遠小人 小人難姑息 鑄鏡圖鑑微 結交圖相依 凡銅不可照 小人多是非

豈獨科斗死 所嗟文字捐 蒿蔓轉驕弄 菱荇減嬋娟 未遂擺鱗志 空思吹浪旋 何當再霖雨 洗濯生華鮮

酒是古明鏡 輾開小人心 醉見異舉止 醉聞異聲音 酒功如此多 酒屈亦以深 罪人免罪酒 如此可爲箴

無子抄文字 老吟多飄零 有時吐向床 枕席不解聽 鬬蟻甚微細 病聞亦清泠 小大不自識 自然天性靈

曉月難爲光 愁人難爲腸 誰言春物榮 獨見葉上霜 鵰鶚失勢病 鷦鷯假翼翔 棄置復棄置 情如刀劒傷

臥冷無遠夢 聽秋酸別情 高枝低枝風 千葉萬葉聲 淺井不供飲 瘦田長廢耕 今交非古交 貧語聞皆輕

夜學曉未休 苦吟神鬼愁 如何不自閑 心與身爲讐 死辱片時痛 生辱長年羞 清桂無直枝 碧江思舊遊

盡說青雲路 有足皆可至 我馬亦四蹄 出門似無地 玉京十二樓 峩峩倚青翠 下有千朱門 何門薦孤士

夜坐擁腫亭 晝登崔巍岑 日窺萬峰首 月見雙泉心 松氣清耳目 竹氛碧衣襟 佇想琅玕字 數聽枯槁吟

燈盡語不盡 主人庭砌幽 柳枝星影曙 蘭葉露華浮 塊嶺笑羣岫 片池輕衆流 更聞清淨子 逸唱頗難儔

康樂寵詞客 清宵意無窮 徵文北山外 借月南樓中 千里愁併盡 一樽歡暫同 胡爲戛楚琴 淅瀝起寒風

曾是風雨力 崔巍漂來時 落星夜皎潔 近榜朝逶迤 翠瀲遞明滅 清潨瀉欹危 況逢蓬島仙 會合良在茲

家家有芍藥 不妨至溫柔 溫柔一同女 紅笑笑不休 月娥雙雙下 楚豔枝枝浮 洞裏逢仙人 綽約青宵遊

芍藥誰爲壻 人人不敢來 唯應待詩老 日日殷勤開 玉立無氣力 春凝且裴徊 將何謝青春 痛飲一百杯

芍藥吹欲盡 無奈曉風何 餘花欲誰待 唯待諫郎過 諫郎不事俗 黃金買高歌 高歌夜更清 花意晚更多

飲之不見底 醉倒深紅波 紅波蕩諫心 諫心終無它 獨遊終難醉 挈榼徒經過 問花不解語 勸得酒無多

水竹色相洗 碧花動軒楹 自然逍遙風 蕩滌浮競情 霜落葉聲燥 景寒人語清 我來招隱亭 衣上塵暫輕

驚彼武陵狀 移歸此巖邊 開亭擬貯雲 鑿石先得泉 嘯竹引清吹 吟花成新篇 乃知高潔情 擺落區中緣

昨日到上方 片雲挂石牀 錫杖莓苔青 袈裟松栢香 晴磬無短韻 古燈含永光 有時乞鶴歸 還訪逍遙場

隱詠不誇俗 問禪徒淨居 翻將白雲字 寄向青蓮書 擬古投松坐 就明開紙疏 昭昭南山景 獨與心相如

誰開崑崙源 流出混沌河 積雨飛作風 驚龍噴爲波 湘瑟颼飀弦 越賓嗚咽歌 有恨不可洗 虛此來經過

月迥無隱物 況復大江秋 江城與沙村 人語風颼飀 峴亭當此時 故人不同遊 故人在長安 亦可將夢求

不分君恩斷 觀妝視鏡中 容華尚春日 嬌愛已秋風 枕席臨窗曉 屏帷對月空 年年後庭樹 芳悴在深宮

莫以今時寵 寧無舊日恩 看花滿眼淚 不共楚王言 閨燭無人影 羅屏有夢魂 近來音耗絕 終日望應門

此別難重陳 花深復變人 來時梅覆雪 去日柳含春 物候催行客 歸途淑氣新 剡川今已遠 魂夢暗相親

越岡連越井 越鳥更南飛 何處鷓鴣嗁 夕煙東嶺歸 嶺頭行人少 天涯北客稀 鷓鴣嗁別處 相對淚霑衣

聖后乘乾日 皇明御曆辰 紫宮初啓坐 蒼璧正臨春 雷雨垂膏澤 金錢賜下人 詔酺歡賞徧 交泰覩惟新

歌聲扇裏出 妝影扇中輕 未能令掩笑 何處欲鄣聲 知音自不惑 得念是分明 莫見雙嚬斂 疑人含笑情

佳人靚晚妝 清唱動蘭房 影入含風扇 聲飛照日梁 嬌嚬眉際斂 逸韻口中香 自有橫陳分 應憐秋夜長

正氣遶宮樓 皇居信上遊 遠岡延聖祚 平地載神州 會合皆重譯 潺湲近八流 中興豈假問 據此自千秋

寥泬敞延英 朝班立位橫 宣傳無草動 拜舞有衣聲 鴛瓦雲消濕 蟲絲日照明 辛勤自不到 遙見似前生

處處足歡聲 時康歲已深 不同三尺劒 應似五絃琴 壽笑山猶盡 明嫌日有陰 何當憐一物 亦遣斷愁吟

曙質絕埃氛 彤庭列禁軍 聖顏初對日 龍尾競緣雲 珮響交成韻 簾陰暖帶紋 逍遙豈有事 於此詠南薰

一物周天至 洪纖盡晏然 車書無異俗 甲子竝豐年 奇技皆歸朴 征夫亦服田 君王故不有 台鼎合韋弦

日日聽歌謠 區中盡祝堯 蟲蝗初不害 夷狄近全銷 史筆唯書瑞 天臺絕見祆 因令匹夫志 轉欲事清朝

品物盡昭蘇 神功復帝謨 他時應有壽 當代且無虞 賜曆通遐俗 移關入半胡 鷦鷯一何幸 於此寄微軀

無戰復無私 堯時即此時 焚香臨極早 待月卷簾遲 端拱乾坤內 何言黈纊垂 君看聖明驗 只此是神龜

旭日上清穹 明堂坐聖聰 衣裳承瑞氣 冠冕蓋重曈 花木經宵露 旌旗立仗風 何期於此地 見說似仙宮

五帝三皇主 蕭曹魏邴臣 文章惟反朴 戈甲盡生塵 諫紙應無用 朝綱自有倫 昇平不可紀 所見是閑人

小小生金屋 盈盈在紫微 山花插寶髻 石竹繡羅衣 每出深宮裏 常隨步輦歸 只愁歌舞散 化作綵雲飛

柳色黃金嫩 梨花白雪香 玉樓巢翡翠 金殿鎖鴛鴦 選妓隨雕輦 徵歌出洞房 宮中誰第一 飛燕在昭陽

盧橘爲秦樹 蒲萄出漢宮 煙花宜落日 絲管醉春風 笛奏龍鳴水 簫吟鳳下空 君王多樂事 何必向回中

玉樹春歸日 金宮樂事多 後庭朝未入 輕輦夜相過 笑出花間語 嬌來燭下歌 莫教明月去 留著醉姮娥

繡戶香風暖 紗窗曙色新 宮花爭笑日 池草暗生春 綠樹聞歌鳥 青樓見舞人 昭陽桃李月 羅綺自相親

今日明光裏 還須結伴遊 春風開紫殿 天樂下珠樓 豔舞全知巧 嬌歌半欲羞 更憐花月夜 宮女笑藏鉤

寒雪梅中盡 春風柳上歸 宮鶯嬌欲醉 簷燕語還飛 遲日明歌席 新花豔舞衣 晚來移綵仗 行樂泥光輝

水綠南薰殿 花紅北闕樓 鶯歌聞太液 鳳吹遶瀛洲 素女鳴珠佩 天人弄綵毬 今朝風日好 宜入未央遊

春景嬌春臺 新露泣新梅 春葉參差吐 新花重疊開 花影飛鶯去 歌聲度鳥來 倩看飄颻雪 何如舞袖迴

逶迤度香閣 顧步出蘭閨 欲遶鴛鴦殿 先過桃李蹊 風帶舒還卷 簪花舉復低 欲問今宵樂 但聽歌聲齊

夜久星沈沒 更深月影斜 裙輕纔動佩 鬟薄不勝花 細風吹寶袜 輕露濕紅紗 相看樂未已 蘭燈照九華

雕玉押簾上 輕縠籠虛門 井汲鉛華水 扇織鴛鴦文 回雪舞涼殿 甘露洗空綠 羅袖從徊翔 香汗霑寶粟

孀妾怨長夜 獨客夢歸家 傍簷蟲緝絲 向壁燈垂花 簷外月光吐 簾中樹影斜 悠悠飛露姿 點綴池中荷

提劒雲雷動 垂衣日月明 禁花呈瑞色 國老見星精 發棹魚先躍 窺巢鳥不驚 山呼一萬歲 直入九重城

天衣五鳳彩 御馬六龍文 雨露清馳道 風雷翊上軍 高旍花外轉 行漏樂前聞 時見金鞭舉 空中指瑞雲

妙算干戈止 神謀宇宙清 兩階文物盛 七德武功成 校獵長楊苑 屯軍細柳營 歸來獻明主 歌舞隘春城

天樂下天中 雲軿儼在空 鉛黃豔河漢 語笑合笙鏞 已見長隨鳳 仍聞不避熊 君王親試舞 閶闔靜無風

敕勒金隤壁 陰山無歲華 帳外風飄雪 營前月照沙 羌兒吹玉管 胡姬踏錦花 却笑江南客 梅落不歸家

參差綠蒲短 搖豔雲塘滿 紅瀲蕩融融 鶯翁鸂鶒暖 萋芊小城路 馬上脩蛾懶 羅衫褭向風 點粉金鸝卵

金笳悲故曲 玉座積深塵 言是邯鄲伎 不易鄴城人 青苔竟埋骨 紅粉自傷神 唯有漳河柳 還向舊營春

逈步遊三洞 清心禮七真 飛符超羽翼 禁火醮星辰 殘藥霑雞犬 靈香出鳳麟 壺中無窄處 願得一容身

玉簡真人降 金書道籙通 煙霞方蔽日 雲雨已生風 四極威儀異 三天使命同 那將人世戀 不去上清宮

羽駕正翩翩 雲鴻最自然 霞冠將月曉 珠佩與星連 鏤玉留新訣 雕金得舊編 不知飛鳥學 更有幾人仙

上帝求仙使 真符取玉郎 三才閑布象 二景鬱生光 騎吏排龍虎 笙歌走鳳凰 天高人不見 暗入白雲鄉

鸞鶴共徘徊 仙官使者催 香花三洞啓 風雨百神來 鳳篆文初定 龍泥印已開 何須生羽翼 始得上瑤臺

羽節忽排煙 蘇君已得仙 命風驅日月 縮地走山川 幾處留丹竈 何時種玉田 一朝騎白虎 直上紫微天

幾度遊三洞 何方召百神 風雲皆守一 龍虎亦全真 執節仙童小 燒香玉女春 應須絕巖內 委曲問皇人

上法杳無營 玄脩似有情 道宮瓊作想 真帝玉爲名 召岳驅旌節 馳雷發吏兵 雲車降何處 齋室有仙卿

羽衛一何鮮 香雲起莫煙 方朝太素帝 更向玉清天 鳳曲凝猶吹 龍驂儼欲前 真文幾時降 知在永和年

大道何年學 真符此日催 還持金作印 未要玉爲臺 羽節分明授 霞衣整頓裁 應緣五雲使 教上列仙來

獨自授金書 蕭條詠紫虛 龍行還當馬 雲起自成車 九轉風煙合 千年井竈餘 參差從太一 壽等混元初

道學已通神 香花會女真 霞牀珠斗帳 金薦玉輿輪 一室心偏靜 三天夜正春 靈官竟誰降 仙相有夫人

上界有黃房 仙家道路長 神來知位次 樂變協宮商 競把瑠璃椀 誰傾白玉漿 霞衣最芬馥 蘇合是靈香

珠佩紫霞纓 夫人會八靈 太霄猶有觀 絕宅豈無形 暮雨徘徊降 仙歌宛轉聽 誰逢玉妃輦 應檢九真經

西海辭金母 東方拜木公 雲行疑帶雨 星步欲凌風 羽袖揮丹鳳 霞巾曳彩虹 飄颻九霄外 下視望仙宮

玉樹雜金花 天河織女家 月邀丹鳳舄 風送紫鸞車 霧縠籠綃帶 雲屏列錦霞 瑤臺千萬里 不覺往來賒

舞鳳凌天出 歌麟入夜聽 雲容衣眇眇 風韻曲泠泠 扣齒端金簡 焚香檢玉經 仙宮知不遠 只近太微星

紫府與玄洲 誰來物外遊 無煩騎白鹿 不用駕青牛 金化顏應駐 雲飛鬢不秋 仍聞碧海上 更用玉爲樓

轡鶴復驂鸞 全家去不難 雞聲隨羽化 犬影入雲看 釀玉當成酒 燒金且轉丹 何妨五色綬 次第給仙官

金鋪照春色 玉律動年華 朱樓雲似蓋 丹桂雪如花 水岸銜階轉 風條出柳斜 輕輿臨太液 湛露酌流霞

大渚初驚夜 中流沸鼓鼙 寒沙滿曲浦 夕霧上邪谿 岸廣鳧飛急 雲深鴈度低 嚴關猶未遂 此夕待晨雞

玉樹涼風舉 金塘細草萎 葉落商飆觀 鴻歸明月池 迎寒桂酒熟 含露菊花垂 一奉章臺宴 千秋長願斯

危弦斷客心 虛彈落驚禽 新秋百慮淨 獨夜九愁深 枯蓬唯逐吹 墜葉不歸林 如何悲此曲 坐作白頭吟

匈奴屢不平 漢將欲縱橫 看雲方結陣 却月始連營 潛軍度馬邑 揚斾掩龍城 會勒燕然石 方傳車騎名

七府璿衡始 三元寶曆新 負扆延百辟 垂旒御九賓 肅肅皆鵷鷺 濟濟盛簪紳 天涯致重譯 日域獻奇珍

伊呂深可慕 松喬定是虛 繫風終不得 脫屣欲安如 且珍紈素美 當與薜蘿疎 既逢楊得意 非復久閑居

受降臨軹道 爭長趣鴻門 驅傳渭橋上 觀兵細柳屯 夜宴經柏谷 朝遊出杜原 終藉叔孫禮 方知皇帝尊

首夏別京輔 杪秋滯三河 沈沈蓬萊閣 日夕鄉思多 霜剪涼階蕙 風捎幽渚荷 歲芳坐淪歇 感此式微歌

萬物資以化 交泰屬昇平 易從業惟簡 得一道斯寧 具儀光玉帛 送舞變咸英 黍稷良非貴 明德信惟馨

高臺暫俯臨 飛翼聳輕音 浮光隨日度 漾影逐波深 迴瞰周平野 開懷暢遠襟 獨此三休上 還傷千歲心

曦車日亭午 浮箭未移暉 日光無落照 樹影正中圍 草萎看稍靡 葉燥望疑稀 晝寢慙經笥 暫解入朝衣

層軒登皎月 流照滿中天 色共梁珠遠 光隨趙璧圓 落影臨秋扇 虛輪入夜弦 所欣東館裏 預奉西園篇

蘭逕香風滿 梅梁暖日斜 言是東方騎 來尋南陌車 靨星臨夜燭 眉月隱輕紗 莫言春稍晚 自有鎮開花

隴底嗟長別 流襟一慟君 何言幽咽所 更作死生分 轉蓬飛不息 悲松斷更聞 誰能駐征馬 回首望孤墳

陋巷朱軒擁 衡門緹騎來 俱裁七步詠 同傾三雅杯 色動迎春柳 花發犯寒梅 賓筵未半醉 驪歌不用催

高門聊命賞 羣英於此遇 放曠山水情 留連文酒趣 夕煙起林蘭 霜枝殞庭樹 落景雖已傾 歸軒幸能駐

夫君敬愛重 歡言情不極 雅引發清音 麗藻窮雕飾 水結曲池冰 日暖平亭色 引滿既杯傾 終之以弁側

李門余妄進 徐榻君恆設 清論暢玄言 雅琴飛白雪 寒雲曖落景 朔風淒暮節 方欣投轄情 且駐當歸別

六文開玉篆 八體曜銀書 飛毫列錦繡 拂素起龍魚 鳳舉崩雲絕 鸞驚遊霧疎 別有臨池草 恩霑垂露餘

金蘭篤惠好 尊酒暢生平 既欣投轄賞 暫緩望鄉情 愛景含霜晦 落照帶風輕 於茲歡宴洽 寵辱詎相驚

解襟遊勝地 披雲促宴筵 清文振筆妙 高論寫言泉 凍柳含風落 寒梅照日鮮 驪歌雖欲奏 歸駕且留連

鄉關渺天末 引領悵懷歸 羈旅久淫滯 物色屢芳菲 稍覺私意盡 行看蓬鬢衰 如何千里外 佇立霑裳衣

涼秋夜笛鳴 流風韻九成 調高時慷慨 曲變或淒清 征客懷離緒 鄰人思舊情 幸以知音顧 千載有奇聲

流鶯拂繡羽 二月上林期 待雪消金禁 銜花向玉墀 翅掩飛燕舞 啼惱婕妤悲 料取金閨意 因君問所思

巫岫鬱岧嶤 高高入紫霄 白雲抱危石 玄猨挂迥條 懸崖激巨浪 脆葉隕驚飆 別有陽臺處 風雨共飄颻

高樓一何綺 素月復流明 重軒望不極 餘暉攬詎盈 鏡華當牖照 鉤影隔簾生 逆愁異尊酒 對此難爲情

玉琯涼初應 金壺夜漸闌 滄池流稍潔 仙掌露方漙 雁聲風處斷 樹影月中寒 爽氣長空淨 高吟覺思寬

眷言懷隱逸 輟駕踐幽叢 白雲飛夏雨 碧嶺橫春虹 草綠長楊路 花疎五柞宮 登臨日將晚 蘭桂起香風

清晨控龍馬 弄影出花林 躞蹀依春澗 聯翩度碧潯 苔流染絲絡 水潔寫雕簪 一御瑤池駕 詎憶長城陰

洛城花燭動 戚里畫新蛾 隱扇羞應慣 含情愁已多 輕啼濕紅粉 微睇轉橫波 更笑巫山曲 空傳暮雨過

北林鵲夜飛 南軒月初進 調弦發清徵 蕩心祛褊吝 變作離鴻聲 還入思歸引 長歎未終極 秋風飄素鬢

牛閨臨淺漢 鸞駟涉秋河 兩懷縈別緒 一宿慶停梭 星模鉛裏靨 月寫黛中蛾 奈許今宵度 長嬰離恨多

婺閨期今夕 娥輪泛淺潢 迎秋伴暮雨 待暝合神光 薦寢低雲鬢 呈態解霓裳 喜中愁漏促 別後怨天長

睿想追嘉豫 臨軒御早秋 斜暉麗粉壁 清吹肅朱樓 高殿凝陰滿 雕窗豔曲流 小臣參廣宴 大造諒難酬

舞商初赴節 湘燕遠迎秋 飄絲交殿網 亂滴起池漚 激溜分龍闕 斜飛灑鳳樓 崇朝方浹宇 宸盼俯凝旒

鳳闕隣金地 龍旂拂寶臺 雲楣將葉並 風牖送花來 月宮清晚桂 虹梁絢早梅 梵境留宸矚 掞發麗天才

倦游嗟落拓 短翮慕追飛 周醪忽同醉 牙弦乃共揮 油雲澹寒色 落景靄霜霏 累日方投分 茲夕諒無歸

喬木託危岫 積翠繞連岡 葉疎猶漏影 花少未流芳 風來聞肅肅 霧罷見蒼蒼 此中餞行邁 不異上河梁

明王敦孝感 寶殿秀靈芝 色帶朝陽淨 光涵雨露滋 且標宣德重 更引國恩施 聖祚今無限 微臣樂未移

牽弋辭重海 觸網去層巒 戢翼雕籠際 延思彩霞端 慕侶朝聲切 離羣夜影寒 能言殊可貴 相助憶長安

寒閨織素錦 含怨斂雙蛾 綜新交縷澁 經脆斷絲多 衣香逐舉袖 釧動應鳴梭 還恐裁縫罷 無信達交河

高天淨秋色 長漢轉曦車 玉樹陰初正 桐圭影未斜 翠蓋飛圓彩 明鏡發輕花 再中良表瑞 共仰璧暉賒

豫遊欣勝地 皇澤乃先天 油雲陰御道 膏雨潤公田 隴麥霑逾翠 山花濕更然 稼穡良所重 方復悅豐年

蔥翠梢雲質 垂彩暎清池 波泛含風影 流搖防露枝 龍鱗漾嶰谷 鳳翅拂漣漪 欲識凌冬性 唯有歲寒知

芬芳禁林晚 容與桂丹前 橫空一鳥度 照水百花然 綠野明斜日 青山澹晚煙 濫陪終宴賞 握管類窺天

歌堂面淥水 舞館接金塘 竹開霜後翠 梅動雪前香 鳧歸初命侶 鴈起欲分行 刷羽同棲集 懷恩愧稻粱

萬瓦宵光曙 重簷夕霧收 玉花停夜燭 金壺送曉籌 日暉青瑣殿 霞生結綺樓 重門應啓路 通籍引王侯

履端初起節 長苑命高筵 肆夏喧金奏 重潤響朱弦 春光催柳色 日彩泛槐煙 微臣同濫吹 謬得仰鈞天

良晨喜利涉 解纜入淮潯 寒流泛鷁首 霜吹響哀吟 潛鱗波裏躍 水鳥浪前沈 邗溝非復遠 悵望悅宸襟

家住箕山下 門枕潁川濱 不知今有漢 唯言昔避秦 琴伴前庭月 酒勸後園春 自得中林士 何忝上皇人

東皐薄暮望 徙倚欲何依 樹樹皆秋色 山山唯落暉 牧人驅犢返 獵馬帶禽歸 相顧無相識 長歌懷采薇

百年長擾擾 萬事悉悠悠 日光隨意落 河水任情流 禮樂囚姬旦 詩書縛孔丘 不如高枕枕 時取醉消愁

野人迷節候 端坐隔塵埃 忽見黃花吐 方知素節回 映巖千段發 臨浦萬株開 香氣徒盈把 無人送酒來

問君樽酒外 獨坐更何須 有客談名理 無人索地租 三男婚令族 五女嫁賢夫 百年隨分了 未羨陟方壺

落日明歌席 行雲逐舞人 江南飛暮雨 梁上下輕塵 冶服看疑畫 粧臺望似春 高車勿遽返 長袖欲相親

妖姬飾靚妝 窈窕出蘭房 日照當軒影 風吹滿路香 早時歌扇薄 今日舞衫長 不應令曲誤 持此試周郎

南國佳人至 北堂羅薦開 長裙隨鳳管 促柱送鸞杯 雲光身後蕩 雪態掌中回 到愁金谷晚 不怪玉山頹

巫山凌太清 岧嶤類削成 霏霏暮雨合 靄靄朝雲生 危峯入鳥道 深谷寫猨聲 別有幽棲客 淹留攀桂情

初筓夢桃李 新妝應摽梅 疑逐朝雲去 翻隨暮雨來 雜珮含風響 叢花隔扇開 姮娥對此夕 何用久裴回

春景嬌春臺 新露泣新梅 春葉參差吐 新花重疊開 花影飛鶯去 歌聲度鳥來 倩看飄颻雪 何如舞袖迴

逶迤度香閤 顧步出蘭閨 欲繞鴛鴦殿 先過桃李蹊 風帶舒還卷 簪花舉復低 欲問今宵樂 但聽歌聲齊

夜久星沈沒 更深月影斜 裙輕纔動珮 鬟薄不勝花 細風吹寶袂 輕露濕紅紗 相看樂未已 蘭燈照九華

久倦川塗曲 忽此望淮圻 波長泛淼淼 眺迥情依依 稍覺金烏轉 漸見錦帆稀 欲知仁化洽 謳歌滿路歸

漢將本屯營 遼河有戍城 大夫曾取姓 先生亦得名 高枝拂遠鴈 疎影度遙星 不辭攀折苦 爲入管弦聲

頒條忝貴郡 懸榻久相望 處士同楊鄭 邦君謝李疆 詎知方擁篲 逢子敬惟桑 明朝蓬戶側 會自謁任棠

秋來菊花氣 深山客重尋 露葉疑涵玉 風花似散金 摘來還泛酒 獨坐即徐斟 王弘貪自醉 無復覓楊林

神京背紫陌 縞駟結行輈 北去橫橋道 西分清渭流 寒光向壟沒 霜氣入松楸 今日泉臺路 非是濯龍遊

承平重遊樂 詔蹕上之回 屬車響流水 清笳轉落梅 嶺雲蓋道轉 巖花映綬開 下輦便高宴 何如在瑤臺

春色照蘭宮 秦女坐牕中 柳葉來眉上 桃花落臉紅 拂塵開扇匣 卷帳却薰籠 衫薄偏憎日 裙輕更畏風

聊從嘉遯所 酌醴共抽簪 以茲山水地 留連風月心 長榆落照盡 高柳暮蟬吟 一返桃源路 別後難追尋

我行逢日暮 弭櫂獨維舟 水霧一邊起 風林兩岸秋 山陰黑斷磧 月影素寒流 故鄉千里外 何以慰羈愁

金谷多歡宴 佳麗正芳菲 流霞席上滿 回雪掌中飛 明月臨歌扇 行雲接舞衣 何必桃將李 別有待春暉

微雨散芳菲 中園照落暉 紅樹搖歌扇 綠珠飄舞衣 繁弦調對酒 雜引動思歸 愁人當此夕 羞見落花飛

櫪上浮雲驄 本出吳門中 發跡來東道 長鳴起北風 迴鞍拂桂白 赬汗類塵紅 滅沒徒留影 無因圖漢宮

太清上初日 春水送孤舟 山遠疑無樹 潮平似不流 岸花開且落 江鳥沒還浮 羈望傷千里 長歌遣四愁

邂逅欵良宵 殷勤荷勝招 彌天俄若舊 初地豈成遙 酒蟻傾還泛 心猨躁似調 誰憐失羣鴈 長苦業風飄

已惑孔貴嬪 又被辭人侮 花牋一何榮 七字誰曾許 不下結綺閣 空迷江令語 琱戈動地來 悞殺陳後主

梁山鎮地險 積石阻雲端 深谷下寥廓 層巖上鬱盤 飛梁駕絕嶺 棧道接危巒 攬轡獨長息 方知斯路難

戒途飛萬里 迴首望三秦 忽見天山雪 還疑上苑春 玉痕垂粉淚 羅袂拂胡塵 爲得胡中曲 還悲遠嫁人

標名資上善 流派表靈長 地圖羅四瀆 天文載五潢 方流涵玉潤 圓折動珠光 獨有蒙園吏 棲偃翫濠梁

造舟浮渭日 鞭石表秦初 星文遙寫漢 虹勢尚凌虛 已授文成履 空題武騎書 別有臨濠上 棲偃獨觀魚

花萼映芳叢 參差間早紅 因風時落砌 雜雨乍浮空 影照鳳池水 香飄雞樹風 豈不愛攀折 希君懷袖中

步輦出披香 清歌臨太液 曉樹流鶯滿 春堤芳草積 風光翻露文 雪華上空碧 花蝶來未已 山光曖將夕

泬寥空色遠 芸黃淒序變 涸浦落遵鴻 長飆送巢燕 千秋流夕景 萬籟含宵喚 峻雉聆金柝 層臺切銀箭

漠漠佳城幽 蒼蒼松檟暮 魯幕飄欲卷 宛駟悲還顧 楚挽繞盧山 胡笳臨武庫 悵然郊原靜 煙生歸鳥度

玉關春色晚 金河路幾千 琴悲桂條上 笛怨柳花前 霧掩臨妝月 風驚入鬢蟬 緘書待還使 淚盡白雲天

禁園凝朔氣 瑞雪掩晨曦 花明棲鳳閣 珠散影娥池 飄素迎歌上 翻光向舞移 幸因千里映 還繞萬年枝

殿帳清炎氣 輦道含秋陰 淒風移漢筑 流水入虞琴 雲飛送斷雁 月上淨疎林 滴瀝露枝響 空蒙煙壑深

黃鶴悲歌絕 椒花清頌餘 埃凝寫鄰鏡 網結和扉魚 銀消風燭盡 珠滅夜輪虛 別有南陵路 幽叢臨葉疎

木落園林曠 庭虛風露寒 北里清音絕 南陔芳草殘 遠氣猶標劒 浮雲尚寫冠 寂寂琴臺晚 秋陰入井榦

湘渚韜靈跡 娥臺靜瑞音 鳳逐清簫遠 鸞隨幽鏡沈 霜處華芙落 風前銀燭侵 寂寞平陽宅 月冷洞房深

回中道路險 蕭關烽候多 五營屯北地 萬乘出西河 單于拜玉璽 天子按雕戈 振旅汾川曲 秋風橫大歌

騮馬照金鞍 轉戰入皐蘭 塞門風稍急 長城水正寒 雪暗鳴珂重 山長噴玉難 不辭橫絕漠 流血幾時乾

將軍出紫塞 冒頓在烏貪 笳喧雁門北 陣翼龍城南 琱弓夜宛轉 鐵騎曉參驔 應須駐白日 爲待戰方酣

梅嶺花初發 天山雪未開 雪處疑花落 花邊似雪迴 因風入舞袖 雜粉向妝臺 匈奴幾萬里 春至不知來

錦節銜天使 瓊仙駕羽君 投金翠山曲 奠璧清江濆 圓洞開丹鼎 方壇聚絳雲 寶貺幽難識 空歌迥易分

京洛風塵遠 褒斜煙露深 北遊君似智 南飛我異禽 別路琴聲斷 秋山猿鳥吟 一乖青巖酌 空佇白雲心

金碧禺山遠 關梁蜀道難 相逢屬晚歲 相送動征鞍 地咽緜川冷 雲凝劍閣寒 倘遇忠孝所 爲道憶長安

閑拂簷塵看 鳴琴候月彈 桃源迷漢姓 松徑有秦官 空谷歸人少 青山背日寒 羨君棲隱處 遙望在雲端

劉生氣不平 抱劍欲專征 報恩爲豪俠 死難在橫行 翠羽裝刀鞘 黃金飾馬鈴 但令一顧重 不恡百身輕

隴阪高無極 征人一望鄉 關河別去水 沙塞斷歸腸 馬繫千年樹 旌懸九月霜 從來共嗚咽 皆是爲勤王

巫山望不極 望望下朝氛 莫辨啼猿樹 徒看神女雲 驚濤亂水脉 驟雨暗峯文 霑裳即此地 況復遠思君

芳樹本多奇 年華復在斯 結翠成新幄 開紅滿故枝 風歸花歷亂 日度影參差 容色朝朝落 思君君不知

虜騎三秋入 關雲萬里平 雪似胡沙暗 冰如漢月明 高闕銀爲闕 長城玉作城 節旄零落盡 天子不知名

合殿恩中絕 交河使漸稀 肝腸辭玉輦 形影向金微 漢地草應綠 胡庭沙正飛 願逐三秋雁 年年一度歸

倡樓啓曙扉 楊柳正依依 鶯啼知歲隔 條變識春歸 露葉凝愁黛 風花亂舞衣 攀折聊將寄 軍中音信稀

錦里開芳宴 蘭缸豔早年 縟彩遙分地 繁光遠綴天 接漢疑星落 依樓似月懸 別有千金笑 來映九枝前

隴阪長無極 蒼山望不窮 石徑縈疑斷 回流映似空 花開綠野霧 鶯囀紫巖風 春芳勿遽盡 留賞故人同

錦里淹中館 岷山稷下亭 空梁無燕雀 古壁有丹青 槐落猶疑市 苔深不辨銘 良哉二千石 江漢表遺靈

聞有雍容地 千年無四鄰 園院風煙古 池臺松檟春 雲疑作賦客 月似聽琴人 寂寂啼鶯處 空傷遊子神

古墓芙蓉塔 神銘松柏煙 鸞沈仙鏡底 花沒梵輪前 銖衣千古佛 寶月兩重圓 隱隱香臺夜 鐘聲徹九天

南國佳人至 北棠羅薦開 長帬隨鳳管 促柱送鸞杯 雲光身後落 雪態掌中回 到愁金谷晚 不怪玉山頹

顧步三春晚 田園四望通 遊絲橫惹樹 戲蝶亂依藂 竹懶偏宜水 花狂不待風 唯餘詩酒意 當了一生中

田家無四鄰 獨坐一園春 鶯啼非選樹 魚戲不驚綸 山水彈琴盡 風花酌酒頻 年華已可樂 高興復留人

江水向涔陽 澄澄寫月光 鏡圓珠留徹 弦滿箭波長 沈鉤搖兔影 浮桂動丹芳 延照相思夕 千里共霑裳

筮仕無中秩 歸耕有外臣 人歌小歲酒 花舞大唐春 草色迷三徑 風光動四鄰 願得長如此 年年物候新

落日明歌席 行雲逐舞人 江前飛暮雨 梁上下輕塵 冶服看疑畫 粧樓望似春 高車勿遽返 長袖欲相親

風月清江夜 山水白雲朝 萬里同爲客 三秋契不凋 戲鳧分斷岸 歸騎別高標 一去仙橋道 還望錦城遙

拂曙驅飛傳 初晴帶曉涼 霧歛長安樹 雲歸仙帝鄉 澗流漂素沫 巖景靄朱光 今朝好風色 延瞰極天莊

津谷朝行遠 冰川夕望曛 霞明深淺浪 風卷去來雲 澄波泛月影 激浪聚沙文 誰忍仙舟上 攜手獨思君

春歸龍塞北 騎指雁門垂 胡笳折楊柳 漢使採燕支 戍城聊一望 花雪幾參差 關山有新曲 應向笛中吹

汀葭肅徂暑 江樹起初涼 水疑通織室 舟似泛仙潢 連橈渡急響 鳴櫂下浮光 日晚菱歌唱 風煙滿夕陽

鳳杼秋期至 鳧舟野望開 微吟翠塘側 延想白雲隈 石似支機罷 槎疑犯宿來 天潢殊漫漫 日暮獨悠哉

玉帛資王會 郊丘叶聖情 重廣開環堵 至道軼金籝 盤薄依厚地 遙裔騰太清 方悅升中禮 足以慰餘生

化曆昭唐典 承天順夏正 百靈警朝禁 三辰揚斾旌 充庭富禮樂 高讌齒簪纓 獻壽符萬歲 移風韻九成

團扇秋風起 長門夜月明 羞聞拊背入 恨說舞腰輕 太常先已醉 劉君恆帶酲 橫陳每虛設 吉夢竟何成

歌聲扇後出 妝影鏡中輕 未能令掩笑 何處欲障聲 知音自不惑 得念是分明 莫見雙嚬歛 疑人含笑情

佳人靚晚妝 清唱動蘭房 影出含風扇 聲飛照日梁 嬌嚬眉際歛 逸韻口中香 自有橫陳會 應憐秋夜長

鳴笳出望苑 飛蓋下芝田 水光浮落照 霞彩淡輕煙 柳色迎三月 梅花隔二年 日斜歸騎動 餘興滿山川

公子盛西京 光華早著名 分庭接遊士 虛館待時英 高閣浮香出 長廊寶釧鳴 面花無隔笑 歌扇不障聲

秦晉稱舊匹 潘徐有世親 三星宿已會 四德婉而嬪 霞光鬢裏薄 月影扇中新 年華與妝面 共作一芳春

眷言一杯酒 悽愴起離憂 夜花飄露氣 暗水急還流 雁行遙上月 蟲聲迥映秋 明日河梁上 誰與論仙舟

晚來風景麗 晴初物色華 薄雲向空盡 輕虹逐望斜 後窗臨岸竹 前階枕浦沙 寂寥無與晤 尊酒論風花

裴回兩儀殿 悵望九成臺 玉輦終辭宴 瑤筐遂不開 野曠陰風積 川長思鳥來 寒山寂已暮 虞殯有餘哀

夢梓光青陛 穠桃藹紫宮 德優宸念遠 禮備國姻崇 萬戶聲明發 三條騎吹通 香輪送重景 綵斾引仙虹

周屏辭金殿 梁驂整玉珂 管聲依折柳 琴韻動流波 鶴蓋分陰促 龍軒別念多 延襟小山路 還起大風歌

戒奢虛蜃輅 錫號紀鴻名 地叶蒼梧野 途經紫聚城 重照掩寒色 晨飆斷曙聲 一隨仙驥遠 霜雪愁陰生

飛蓋迴蘭坂 宸襟佇柏梁 別館分涇渭 歸路指衡漳 關山通曙色 林籞徧春光 帝念紆千里 詞波照五潢

盛藩資右戚 連蕚重皇情 離襟愴睢苑 分途指鄴城 麗日開芳甸 佳氣積神京 何時驂駕入 還見謁承明

象輅初乘鴈 璇宮早結褵 離元應春夕 帝子降秋期 鳴瑜合清響 冠玉麗穠姿 和聲躋鳳掖 交影步鸞墀

桂宮初服冕 蘭掖早升筓 禮盛親迎晉 聲芬出降齊 金龜開瑞鈕 寶翟上仙袿 轉扇承宵月 揚旌照夕蜺

帝子威儀絕 儲妃禮度優 疊鼓陪仙觀 凝笳翼畫輈 鬱鬱神香滿 奕奕彩雲浮 排空列錦罽 騰歡溢皇州

金閨未息火 玉樹鍾天愛 月路飾還裝 星津動歸佩 紫極流宸渥 清規佇慈誨 恩波洽九流 光輝軼千載

列席詔親賢 式宴坐神仙 聖文飛聖筆 天樂奏鈞天 曲池涵瑞景 文宇孕祥煙 小臣同百獸 率舞悅堯年

帝子陞青陛 王姬降紫宸 星光移雜珮 月彩薦重輪 龍旌翻地杪 鳳管颺天濱 槐陰浮淺瀨 葆吹翼輕塵

雲路移彤輦 天津轉明鏡 仙珠照乘歸 寶月重輪映 望園嘉宴洽 主第歡娛盛 絲竹揚帝熏 簪裾奉宸慶

藂雲靄曉光 湛露晞朝陽 天文天景麗 睿藻睿詞芳 玉庭散秋色 銀宮生夕涼 太平超邃古 萬壽樂無疆

導源徑隴阪 屬汭貫嬴都 下瀨波常急 迴圻溜亦紆 毒流秦卒斃 泥糞漢田腴 獨有迷津客 懷歸軫暮途

朝昇照日檻 夕次下烏臺 風竿一眇邈 月樹幾裴回 翼向高標斂 聲隨下調哀 懷燕首自白 非是爲年催

禁園紆睿覽 仙櫂叶宸遊 洛北風花樹 江南彩畫舟 榮生蘭蕙草 春入鳳皇樓 興盡離宮暮 煙光起夕流

大君敦宴賞 萬乘下梁園 酒助閑平樂 人霑雨露恩 榮光開帳殿 佳氣滿旌門 願陪南岳壽 長奉北宸樽

別殿秋雲上 離宮夏景移 寒風生玉樹 涼氣下瑤池 塹花仍吐葉 巖木尚抽枝 願奉南山壽 千秋長若斯

萬里邊城地 三春楊柳節 葉似鏡中眉 花如關外雪 征人遠鄉思 倡婦高樓別 不忍擲年華 含情寄攀折

鳳城春色晚 龍禁早暉通 舊火收槐燧 餘寒入桂宮 鶯啼正隱葉 雞鬬始開籠 藹藹瑤山滿 仙歌始樂風

天晴上初日 春水送孤舟 山遠疑無樹 潮平似不流 岸花開且落 江鳥沒還浮 羈望傷千里 長歌遣四愁

紫宸歡每洽 紺殿法初隆 菊泛延齡酒 蘭吹解慍風 咸英調正樂 香梵徧秋空 臨幸浮天瑞 重陽日再中

聖后經綸遠 謀臣計畫多 受降追漢策 築館計戎和 俗化烏孫壘 春生積石河 六龍今出餞 雙鶴願爲歌

窈窕神仙閣 參差雲漢間 九重中葉啓 七日早春還 太液天爲水 蓬萊雪作山 今朝上林樹 無處不堪攀

星橋他日創 仙牓此時開 馬向鋪錢埒 簫聞弄玉臺 人同衛叔美 客似長卿才 借問遊天漢 誰能取石回

御輦出明光 乘流泛羽觴 珠胎隨月減 玉漏與年長 寒盡梅猶白 風遲柳未黃 日斜旌騎轉 休氣滿林塘

重陽早露晞 睿賞瞰秋磯 菊氣先熏酒 萸香更襲衣 清切絲桐會 縱橫文雅飛 恩深荅效淺 留醉奉宸暉

巫山與天近 煙景長青熒 此中楚王夢 夢得神女靈 神女去已久 雲雨空冥冥 唯有巴猿嘯 哀音不可聽

恩華逐芳歲 形勝兼韶月 中席傍魚潭 前山倚龍闕 花迎妙妓至 鳥避仙舟發 宴賞良在茲 再來情不歇

孤桐亦胡爲 百尺傍無枝 疎陰不自覆 修幹欲何施 高岡地復迥 弱植風屢吹 凡鳥已相噪 鳳皇安得知

蘿蔦必有託 風霜不能落 酷在蘭將蕙 甘從葵與藿 運命雖爲宰 寒暑自回薄 悠悠天地間 委順無不樂

良辰不可遇 心賞更蹉跎 終日塊然坐 有時勞者歌 庭前攬芳蕙 江上託微波 路遠無能達 憂情空復多

蘭葉春葳蕤 桂華秋皎潔 欣欣此生意 自爾爲佳節 誰知林棲者 聞風坐相悅 草木有本心 何求美人折

幽林歸獨臥 滯慮洗孤清 持此謝高鳥 因之傳遠情 日夕懷空意 人誰感至精 飛沈理自隔 何所慰吾誠

吳越數千里 夢寐今夕見 形骸非我親 衾枕即鄉縣 化蝶猶不識 川魚安可羨 海上有仙山 歸期覺神變

抱影吟中夜 誰聞此歎息 美人適異方 庭樹含幽色 白雲愁不見 滄海飛無翼 鳳皇一朝來 竹花斯可食

楚山爭蔽虧 日月無全輝 楚路饒迴惑 旅人有迷歸 騏驥思北首 鷓鴣願南飛 我懷京洛遊 未厭風塵衣

將軍不誇劒 才氣爲英雄 五嶽拽力內 百川傾意中 本立誰敢拔 飛文自難窮 前時天地翻 已有扶正功

僧貌淨無點 僧衣寧綴華 尋常晝日行 不使身影斜 飯朮煮松柏 坐山敷雲霞 欲知禪隱高 緝薜爲袈裟

望裏失却山 聽中遺却泉 松枝休策雲 藥囊翻貯錢 曾依青桂隣 學得白雪弦 別來意未迴 世上爲隱仙

靜境無濁氛 清雨零碧雲 千山不隱響 一葉動亦聞 即此佳志士 精微誰相羣 欲識楚章句 袖中蘭茝薰

曲木忌日影 讒人畏賢明 自然照燭間 不受邪佞輕 不有百煉火 孰知寸金精 金鉛正同鑪 願分精與麤

何以定交契 贈君高山石 何以保貞堅 贈君青松色 貧居過此外 無可相彩飾 聞君碩鼠詩 吟之淚空滴

見說祝融峰 擎天勢似騰 藏千尋布水 出十八高僧 古路無人跡 新霞吐石稜 終居將爾叟 一一共余登

千峰映碧湘 真叟此中藏 飯不煮石喫 眉應似髮長 楓梩搘酒甕 鶴蝨落琴牀 強效忘機者 斯人尚未忘

半夜不成寐 燈盡又無月 獨向堦前立 子規啼不歇 況我有金蘭 忽爾爲胡越 爭得明鏡中 久長無白髮

訪舊無一人 獨歸清雒春 花聞哭聲死 水見別容新 亂後故鄉宅 多爲行路塵 因悲楚左右 謗玉不知珉

梅尉吟楚聲 竹風爲淒清 深虛冰在性 高潔雲入情 借水洗閑貌 寄蕉書逸名 羞將片石文 鬬此雙瓊英

爾去東南夜 我無西北夢 誰言貧別易 貧別愁更重 曉色奪明月 征人逐羣動 秋風楚濤高 旅榜將誰共

石根百尺杉 山眼一片泉 倚之道氣高 飲之詩思鮮 於此逍遙場 忽奏別離弦 却笑薜蘿子 不同鳴躍年

青山輾爲塵 白日無閑人 自古推高車 爭利西入秦 王門與侯門 待富不待貧 空攜一束書 去去誰相親

日落濁水中 夜光誰能分 高懷無近趣 清抱多遠聞 欲識丈夫志 心藏孤岳雲 長安風塵別 咫尺不見君

波中出吳境 霞際登楚岑 山寺一別來 雲蘿三改陰 詩誇碧雲句 道證青蓮心 應笑泛萍者 不知松隱深

莫以手中瓊 言邀世上名 莫以山中迹 久向人間行 松栢有霜操 風泉無俗聲 應憐枯朽質 驚此別離情

地上春色生 眼前詩彩明 手攜片寶月 言是高僧名 溪轉萬曲心 水流千里聲 飛鳴向誰去 江鴻弟與兄

河南有歸客 江風繞行襟 送君無塵聽 舞鶴清瑟音 菱蔓綴楚棹 日華正嵩岑 如何謝文學 還起會雲吟

松色不肯秋 玉性不可柔 登山須正路 飲水須直流 倩鶴附書信 索雲作衣裘 仙村莫道遠 枉策招交游

歸情似泛空 飄蕩楚波中 羽扇掃輕汗 布帆篩細風 江花折菡萏 岸影泊梧桐 元舅唱離別 賤生愁不窮

秦雲攀窈窕 楚桂搴芳馨 五色豈徒爾 萬枝皆有靈 仙謠天上貴 林詠雪中青 持此一爲贈 送君翔杳冥

江與湖相通 二水洗高空 定知一日帆 使得千里風 雪唱與誰和 俗情多不通 何當逸翮縱 飛起泥沙中

十年白雲士 一卷紫芝書 來結崆峒侶 還期縹緲居 霞冠遺彩翠 月帔上空虛 寄謝泉根水 清泠閑有餘

忽驚紅琉璃 千豔萬豔開 佛火不燒物 淨香空徘徊 花下印文字 林間詠觴杯 羣官餞宰官 此地車馬來

詩句臨離袂 酒花薰別顏 水程千里外 岸泊幾宵間 風葉亂辭木 雪猿清叫山 南中多古事 詠遍始應還

短蓑不怕雨 白鷺相爭飛 短楫畫菰蒲 鬬作豪橫歸 笑伊水健兒 浪戰求光輝 不如竹枝弓 射鴨無是非

欲知惜別情 瀉水還清池 此地有君子 芳蘭步葳蕤 手掇雜英珮 意搖春夜思 莫作遶山雲 循環無定期

蜀色庶可比 楚叢亦應無 醉紅不自力 狂豔如索扶 麗蘂惜未埽 宛枝長更紆 何人是花侯 詩老強相呼

不似人手致 豈關地勢偏 孤光褭餘翠 獨影舞多妍 迸火燒閑地 紅星墮青天 忽驚物表物 嘉客爲留連

一拳芙蓉水 傾玉何泠泠 仙情夙已高 詩味今更馨 試啜月入骨 再銜愁盡醒 荷君道古誠 使我善飛翎

五月中夜息 飢蚊尚營營 但將膏血求 豈覺性命輕 顧己寧自愧 飲人以偷生 願爲天下幮 一使夜景清

碧草凌古廟 清塵鎖秋窗 當時獨宰割 猛志誰能降 鼓氣雷作敵 劒光電爲雙 新悲徒自起 舊恨空浮江

見此原野秀 始知造化偏 山村不假陰 流水自雨田 家家梯碧峰 門門鎖青煙 因思蛻骨人 化作飛桂仙

種樹皆待春 春至難久留 君看朝夕花 誰免離別愁 心意已零落 種之仍未休 胡爲好奇者 無事自買憂

仙界一日內 人間千載窮 雙碁未徧局 萬物皆爲空 樵客返歸路 斧柯爛從風 唯餘石橋在 猶自凌丹虹

萬里莓苔地 不見驅馳蹤 唯開文字窗 時寫日月容 竹韻漫蕭屑 草花徒蒙茸 披霜入衆木 獨自識青松

勁越既成土 強吳亦爲墟 皇風一已被 茲邑信平居 撫俗觀舊跡 行春布新書 興亡意何在 綿歎空躊躕

疏鑿順高下 結構橫煙霞 坐嘯郡齋肅 玩奇石路斜 古樹浮綠氣 高門結朱華 始見崢嶸狀 仰止逾可嘉

先生五兵遊 文焰藏金鼎 日下鶴過時 人間空落影 常言一粒藥 不墮生死境 何當列禦寇 去問仙人請

君子躭古禮 如饞魚吞鉤 昨聞敬嫂言 掣心東北流 魏博田尚書 與禮相綢繆 善詞聞天下 一日一再周

自剖多是非 流濫將何歸 奔競立詭節 凌侮爭怪輝 五常坐銷鑠 萬類隨衰微 以茲見魯山 道蹇無所依

遠階無近級 造次不可升 賢人潔腸胃 寒日空澄凝 血誓竟訛謬 膏明易煎蒸 以之驅魯山 疎迹去莫乘

黃犢不知孝 魯山自駕車 非賢不可妻 魯山竟無家 供養恥佗力 言詞豈纖瑕 將謠魯山德 賾海誰能涯

遺嬰盡雛乳 何況骨肉枝 心腸結苦誠 胸臆垂甘滋 事已出古表 誰言獨今奇 賢人母萬物 豈弟流前詩

一閉黃蒿門 不聞白日事 生氣散成風 枯骸化爲地 負我十年恩 欠爾千行淚 灑之北原上 不待秋風至

凍手莫弄珠 弄珠珠易飛 驚霜莫翦春 翦春無光輝 零落小花乳 斕斑昔嬰衣 拾之不盈把 日暮空悲歸

應是一線淚 入此春木心 枝枝不成花 片片落翦金 春壽何可長 霜哀亦已深 常時洗芳泉 此日洗淚襟

兒生月不明 兒死月始光 兒月兩相奪 兒命果不長 如何此英英 亦爲弔蒼蒼 甘爲墮地塵 不爲末世芳

踏地恐土痛 損彼芳樹根 此誠天不知 翦棄我子孫 垂枝有千落 芳命無一存 誰謂生人家 春色不入門

冽冽霜殺春 枝枝疑纖刀 木心既零落 山竅空呼號 班班落地英 點點如明膏 始知天地間 萬物皆不牢

哭此不成春 淚痕三四斑 失芳蝶既狂 失子老亦孱 且無生生力 自有死死顏 靈鳳不銜訴 誰爲扣天關

此兒自見災 花發多不諧 窮老收碎心 永夜抱破懷 聲死更何言 意死不必喈 病叟無子孫 獨立猶束柴

霜似敗紅芳 剪啄十數雙 參差呻細風 噞喁沸淺江 泣凝不可消 恨壯難自降 空遺舊日影 怨彼小書窗

念爾筋力盡 違我衣食恩 奈何粗獷兒 生鞭見死痕 舊使常以禮 新怨將誰吞 胡爲乎泥中 消歇教義源

賢人無計較 生苦死徒誇 佗名潤子孫 君名潤泥沙 可惜千首文 閃如一朝花 零落難苦言 起坐空驚嗟

水上山沈沈 征途復繞林 途荒人行少 馬跡猶可尋 雪中獨立樹 海口失侶禽 離憂如長線 千里縈我心

春潭足芳樹 水清不如素 幽人愛華景 一一空山暮 月出潭氣白 游魚暗衝石 夜深春思多 酒醒山寂寂

濛濛庭樹花 墜地無顏色 日暮東風起 飄揚玉階側 殘蘂在猶稀 青條聳復直 爲君結芳實 令君勿歎息

窮居積遠念 轉轉迷所歸 幽蕙零落色 暗螢參差飛 病生秋風簟 淚墮月明衣 無愁坐寂寞 重使奏清徽

日日望鄉國 空謌白苧詞 長因送人處 憶得別家時 失意還獨語 多愁祗自知 客亭門外柳 折盡向南枝

江南楊柳春 日暖地無塵 渡口過新雨 夜來生白蘋 晴沙鳴乳燕 芳樹醉遊人 向晚青山下 誰家祭水神

城西樓上月 復是雪晴時 寒夜共來望 思鄉獨下遲 幽光落水塹 淨色在霜枝 明日千里去 此中還別離

雙鶴出雲谿 分飛各自迷 空巢在松頂 折羽落紅泥 尋水終不飲 逢林亦未棲 別離應易老 萬里雨淒淒

孝女獨垂髮 少年唯一身 無家空托墓 主祭不從人 相弔有行客 起廬無舊鄰 江頭聞哭處 寂寂楚花春

春草空祠墓 荒林唯鳥飛 記年碑石在 經亂祭人稀 野鼠緣朱帳 陰塵蓋畫衣 近門潭水黑 時見宿龍歸

塞深沙草白 都護領燕兵 放火燒奚帳 分旗築漢城 下營看嶺勢 尋雪覺人行 更向桑乾北 擒生問磧名

細泉深處落 夜久漸聞聲 獨起出門聽 欲尋當澗行 還疑隔林遠 復畏有風生 月下長來此 無人亦到明

去去遠遷客 瘴中衰病身 青山無限路 白首不歸人 海國戰騎象 蠻州市用銀 一家分幾處 誰見日南春

渺渺水雲外 別來音信稀 因逢過江使 却寄在家衣 問路更愁遠 逢人空說歸 今朝薊城北 又見塞鴻飛

野橋春水清 橋上送君行 去去人應老 年年草自生 出門看遠道 無信向邊城 楊柳別離處 秋蟬今復鳴

幽居得相近 煙景每寥寥 共伐臨谿樹 因爲過水橋 自教青鶴舞 分採紫芝苗 更愛南峰住 尋君路恐遙

秋風窗下起 旅雁向南飛 日日出門望 家家行客歸 無因見邊使 空待寄寒衣 獨倚青樓暮 煙深鳥雀稀

舊寵昭陽裏 尋仙此最稀 名初出宮籍 身未稱霞衣 已別歌舞貴 長隨鸞鶴飛 中官看入洞 空駕玉輪歸

見說孤帆去 東南到會稽 春雲剡溪口 殘月鏡湖西 水鶴沙邊立 山鼯竹裏啼 謝家曾住處 煙洞入應迷

學得餐霞法 逢人與小還 身輕曾試鶴 力弱未離山 無食犬猶在 不耕牛自閑 朝朝空漱水 叩齒草堂間

江臯三月時 花發石楠枝 歸客應無數 春山自不知 獨行愁道遠 迴信畏家移 楊柳東西渡 茫茫欲問誰

漁家在江口 潮水入柴扉 行客欲投宿 主人猶未歸 竹深村路遠 月出釣船稀 遙見尋沙岸 春風動草衣

揚旌過隴頭 隴水向西流 塞路依山遠 戍城逢笛秋 寒沙陰漫漫 疲馬去悠悠 爲問征行將 誰封定遠侯

幾年山裏住 已作綠毛身 護氣常稀語 存思自見神 養龜同不食 留藥任生塵 要問西王母 仙中第幾人

廢苑杏花在 行人愁到時 獨開新塹底 半露舊燒枝 晚色連荒轍 低陰覆折碑 茫茫古陵下 春盡又誰知

獨向長城北 黃雲暗塞天 流名屬邊將 舊業作公田 擁雪添軍壘 收冰當井泉 知君住應老 須記別鄉年

楚驛南渡口 夜深來客稀 月明見潮上 江靜覺鷗飛 旅宿今已遠 此行殊未歸 離家久無信 又聽擣寒衣

借問炎州客 天南幾日行 江連惡谿路 山遶夜郎城 柳葉瘴雲濕 桂叢蠻鳥聲 知君却迴日 記得海花名

曉色荒城下 相看秋草時 獨遊無定計 不欲道來期 別處去家遠 愁中驅馬遲 歸人渡煙水 遙暎野棠枝

南原相送處 秋水草還生 同作憶鄉客 如今分路行 因誰寄歸信 漸遠問前程 明日重陽節 無人上古城

獨向雙峰老 松門閉兩崖 翻經上蕉葉 挂衲落藤花 甃石新開井 穿林自種茶 時逢海南客 蠻語問誰家

黃沙北風起 半夜又翻營 戰馬雪中宿 探人冰上行 深山旗未展 陰磧鼓無聲 幾道征西將 同收碎葉城

憶在江南日 同遊三月時 採茶尋遠澗 鬬鴨向春池 送客沙頭宿 招僧竹裏碁 如今各千里 無計得相隨

白首征西將 猶能射戟支 元戎選部曲 軍吏換旌旗 逐虜招降遠 開邊舊壘移 重收隴外地 應似漢家時

苦行長不出 清羸最少年 持齋唯一食 講律豈曾眠 避草每移徑 濾蟲還入泉 從來天竺法 到此幾人傳

寂寂山景靜 幽人歸去遲 橫琴當月下 壓酒及花時 冷露濕茆屋 暗泉衝竹籬 西峰採藥伴 此夕恨無期

行路雨脩脩 青山盡海頭 天涯人去遠 嶺北水空流 夜市連銅柱 巢居屬象州 來時舊相識 誰向日南遊

野店臨西浦 門前有橘花 停燈待賈客 賣酒與漁家 夜靜江水白 路迴山月斜 閑尋泊船處 潮落見平沙

過嶺萬餘里 旅遊經此稀 相逢去家遠 共說幾時歸 海上見花發 瘴中唯鳥飛 炎州望鄉伴 自識北人衣

秋塞雪初下 將軍遠出師 分營長記火 放馬不收旗 月冷邊帳濕 沙昏夜探遲 征人皆白首 誰見滅胡時

紫閣氣沉沉 先生住處深 有人時得見 無路可相尋 夜鹿伴茅屋 秋猿守栗林 唯應採靈藥 更不別營心

夜到碧溪裏 無人秋月明 逢幽更移宿 取伴亦探行 花下紅泉色 雲西乳鶴聲 明朝記歸處 石上自書名

古樹枝柯少 枯來復幾春 露根堪繫馬 空腹定藏人 蠹節莓苔老 燒痕霹靂新 若當江浦上 行客祭爲神

日暮遠歸處 雲間仙觀鐘 唯持青玉牒 獨立碧雞峰 陰澗長收乳 寒泉舊養龍 幾時因賣藥 得向海邊逢

先生已得道 市井亦容身 救病自行藥 得錢多與人 問年長不定 傳法又非真 每見鄰家說 時聞使鬼神

出山成北首 重去結茅廬 移石修廢井 埽龕盛舊書 開田留杏樹 分洞與僧居 長在幽峰裏 樵人見亦疎

霅水碧悠悠 西亭柳岸頭 夕陰生遠岫 斜照逐迴流 此地動歸思 逢人方倦遊 吳興耆舊盡 空見白蘋州

入雲遙便哭 山友隔今生 遶墓招魂魄 鐫巖記姓名 犬因無主善 鶴爲見人鳴 長說能尸解 多應別路行

靈籐爲拄杖 白淨色如銀 得自高僧手 將扶病客身 春遊不騎馬 夜會亦呈人 持此歸山去 深宜戴角巾

仙觀雨來靜 遶房瓊草春 素書天上字 花洞古時人 泥竈煮靈液 埽壇朝玉真 幾迴遊閬苑 青節亦隨身

三峰西面住 出見世人稀 老大誰相識 恓惶又獨歸 埽窗秋菌落 開篋夜蛾飛 若向雲中伴 還應着褐衣

幾夏京城住 今朝獨遠歸 修行四分律 護淨七條衣 谿寺黃橙熟 沙田紫芋肥 九龍潭上路 同去客應稀

海上去應遠 蠻家雲島孤 竹船來桂浦 山市賣魚鬚 入國自獻寶 逢人多贈珠 却歸春洞口 斬象祭天吳

高秋原上寺 下馬一登臨 渭水西來直 秦山南向深 舊宮人不住 荒碣路難尋 日暮涼風起 蕭條多遠心

萬里爲朝使 離家今幾年 應知舊行路 却上遠歸船 夜泊避蛟窟 朝炊求島泉 悠悠到鄉國 還望海西天

古寺客堂空 開簾四面風 移牀動棲鶴 停燭聚飛蟲 閑臥逐涼處 遠愁生靜中 林西微月色 思與甯家同

孤客到空館 夜寒愁臥遲 雖沽主人酒 不似在家時 幾宿得歡笑 如今成別離 明朝行更遠 迴望隔山陂

客愁無次第 川路重辛勤 藻密行舟澀 灣多轉檝頻 薄遊空感惠 失計自憐貧 賴有汀洲句 時時慰遠人

徧住江南寺 隨緣到上京 多生修律業 外學得詩名 講殿偏追入 齋家別請行 青楓鄉路遠 幾日盡歸程

秋色江邊路 煙霞若有期 寺貧無利施 僧老足慈悲 薜荔侵禪窟 蝦蟆占浴池 閑遊殊未徧 即是下山時

聞君鶴嶺住 西望日依依 遠客偏相憶 登城獨不歸 十年爲道侶 幾處共柴扉 今日煙霞外 人間得見稀

楊柳閶門路 悠悠水岸斜 乘舟向山寺 着屐到漁家 夜月紅柑樹 秋風白藕花 江天詩景好 迴日莫令賒

東南歸路遠 幾日到鄉中 有寺山皆遍 無家水不通 湖聲蓮葉雨 野氣稻花風 州縣知名久 爭邀與客同

青門坊外住 行坐見南山 此地去人遠 知君終日閑 蛙聲籬落下 草色戶庭間 好是經過處 唯愁暮獨還

西街幽僻處 正與嬾相宜 尋寺獨行遠 借書常送遲 家貧無易事 身病足閑時 寂寞誰相問 祗應君自知

病來辭赤縣 案上有丹經 爲客燒茶竈 教兒埽竹亭 詩成添舊卷 酒盡臥空缾 闕下今遺逸 誰瞻隱士星

遠去見雙節 因行上五臺 化樓侵曉出 雪路向春開 邊寺連峰去 胡兒聽法來 定知巡禮後 解夏始應迴

桂檝彩爲衣 行當令節歸 夕潮迷浦遠 晝雨見人稀 野芰到時熟 江鷗泊處飛 離琴一奏罷 山雨靄餘暉

未習風塵事 初爲吳越遊 露沾湖草晚 日照海山秋 梅市門何在 蘭亭水尚流 西陵待潮處 知汝不勝愁

無事門多閉 偏知夏日長 早蟬聲寂寞 新竹氣清涼 閑對臨書案 看移曬藥牀 自憐歸未得 猶寄在班行

東城南陌塵 紫幰與朱輪 盡說無多事 能閑有幾人 唯教推甲子 不信守庚申 誰見衡門裏 終朝自在貧

借得街西宅 開門渭水頭 長貧唯要健 漸老不禁愁 獨憑藤書案 空懸竹酒鉤 春風石甕寺 作意共君遊

家貧相遠住 齋館入時稀 獨坐看書卷 閑行著褐衣 早蟬庭笋老 新雨徑莎肥 各離爭名地 無人見是非

黃綬在腰下 知君非旅行 將書報舊里 留褐與諸生 贈別盡沽酒 惜歡多出城 春風濟水上 候吏聽車聲

閑園多好風 不意在街東 早早詩名遠 長長酒性同 竹香新雨後 鶯語落花中 莫遣經過少 年光漸覺空

多病逢迎少 閑居又一年 藥看辰日合 茶過卯時煎 草長晴來地 蟲飛晚後天 此時幽夢遠 不覺到山邊

獨坐高秋晚 蕭條足遠思 家貧常畏客 身老轉憐兒 萬種盡閑事 一生能幾時 從來疎嬾性 應祗有僧知

幽室獨焚香 清晨下未央 山開登竹閣 僧到出茶牀 收拾新琴譜 封題舊藥方 逍遙無別事 不似在班行

雨中愁不出 陰黑盡連宵 屋濕唯添漏 泥深未放朝 無芻憐馬瘦 少食信兒嬌 聞道韓夫子 還同此寂寥

身在勤勞地 常思放曠時 功成歸聖主 位重委羣司 看壘臺邊石 閑吟篋裏詩 蒼生正瞻望 難與故山期

曲江冰欲盡 風日已恬和 柳色看猶淺 泉聲覺漸多 紫蒲生濕岸 青鴨戲新波 仙掖高情客 相招共一過

獨愛南關裏 山晴竹杪風 從容朝早退 蕭灑客常通 案曲新亭上 移花遠寺中 唯應有吏部 詩酒每相同

又見帝城裏 東風天氣和 官閑人事少 年長道情多 紫掖發章句 青闈更詠歌 誰知余寂寞 終日斷經過

由來病根淺 易見藥功成 曉日杵臼靜 涼風衣服輕 猶疑少氣力 漸覺有心情 獨倚紅藤杖 時時堦上行

羸病及年初 心情不自如 多申請假牒 祗送賀官書 幽徑獨行步 白頭長嬾梳 更憐晴日色 漸漸暖貧居

旌斾過湘潭 幽奇得徧探 莎城百越北 行路九疑南 有地多生桂 無時不養蠶 聽歌疑似曲 風俗自相諳

老去多悲事 非唯見二毛 眼昏書字大 耳重覺聲高 望月偏增思 尋山易發勞 都無作官意 賴得在閑曹

獨上七盤去 峰巒轉轉稠 雲中迷象鼻 雨裏下箏頭 水沒荒橋路 鴉啼古驛樓 君今在城闕 肯見此中愁

迢迢山上路 病客獨行遲 況此分手處 當君失意時 寒林遠路驛 晚燒過荒陂 別後空迴首 相逢未有期

別家行萬里 自說過扶餘 學得中州語 能爲外國書 與醫收海藻 持咒取龍魚 更問同來伴 天台幾處居

知君漢陽住 煙樹遠重重 歸使雨中發 寄書燈下封 同時買江塢 今日別雲松 欲問新移處 青蘿最北峰

萬里海西路 茫茫邊草秋 計程沙塞口 望伴驛峰頭 雪暗非時宿 沙深獨去愁 塞鄉人易老 莫住近蕃州

襄陽南郭外 茅屋一書生 無事焚香坐 有時尋竹行 畫苔藤杖細 踏石笋鞋輕 應笑風塵客 區區逐世名

年長身多病 獨宜作冷官 從來閑坐慣 漸覺出門難 樹影新猶薄 池光晚尚寒 遙聞有花發 騎馬暫行看

蠻藤剪爲杖 楚笋結成鞋 稱與詩人用 堪隨禮寺齋 尋花入幽徑 步日下寒堦 以此持相贈 君應愜素懷

秦城啼楚鳥 遠思更紛紛 況是街西夜 偏當雨裏聞 應投最高樹 似隔數重雲 此處誰能聽 遙知獨有君

翩翩出上京 幾日到邊城 漸覺風沙起 還將弓箭行 席箕侵路暗 野馬見人驚 軍府知歸慶 應教數騎迎

貧官多寂寞 不異野人居 作酒和山藥 教兒寫道書 五湖歸去遠 百事病來疎 況憶同懷者 寒庭月上初

古寺臨壇久 松間別起堂 看添浴佛水 自合讀經香 愛養無家客 多傳得效方 過齋長不出 坐臥一繩牀

寒山白雲裏 法侶自招攜 竹徑通城下 松門隔水西 方同沃洲去 不作武陵迷 髣髴遙看處 秋風是會稽

肅肅上台坐 四方皆仰風 當朝奉明政 早日立元功 獨對赤墀下 密宣黃閣中 猶聞動高韻 思與舊僚同

江亭寒日晚 弦管有離聲 從此一筵別 獨爲千里行 遲遲戀恩德 役役限公程 迴首吟新句 霜雲滿楚城

南園新覆雪 上宰曉來看 誰共登春榭 唯聞有地官 色連山遠靜 氣與竹偏寒 高韻更相應 寧同謌吹歡

皎皎仙家鶴 遠留閑宅中 徘徊幽樹月 嘹唳小亭風 丞相西園好 池塘野水通 欲將來放此 賞望與賓同

郡內開新火 高齋雨氣清 惜花邀客賞 勸酒促歌聲 共醉移芳席 留歡閉暮城 政閑方宴語 琴筑任遙情

白日已昭昭 干戈亦漸消 迎師親出道 從諫早臨朝 佞倖威權薄 忠良寵錫饒 丘陵今一變 無復白雲謠

觀風欲巡洛 習戰亦開池 始改三年政 旋聞七月期 陵分內外使 官具吉凶儀 渭北新園路 簫笳遠更悲

曉日龍車動 秋風閶闔開 行帷六宮出 執紼萬方來 慘慘郊原暮 遲遲挽唱哀 空山煙雨夕 新陌遶陵臺

選得閑坊住 秋來草樹肥 風前卷筒簟 雨裏脫荷衣 野客留方去 山童取藥歸 非因入朝省 過此出門稀

有地唯栽竹 無池亦養鵝 學書求墨跡 釀酒愛朝和 古鏡銘文淺 神方謎語多 居貧閑自樂 豪客莫相過

閑來松菊地 未省有埃塵 直去多將藥 朝迴不訪人 見僧收酒器 迎客換紗巾 更恐登清要 難成自在身

自知清靜好 不要問時豪 就石安琴枕 穿松壓酒槽 山晴因月甚 詩語入秋高 身外無餘事 唯應筆硯勞

閑堂新埽灑 稱是早秋天 書客多呈帖 琴僧與合弦 莎臺乘晚上 竹院就涼眠 終日無忙事 還應似得仙

醉倚斑藤杖 閑眠癭木牀 案頭行氣訣 爐裏降真香 尚儉經營少 居閑意思長 秋茶莫夜飲 新自作松漿

每憶舊山居 新教上墨圖 晚花迴地種 好酒問人沽 夜後開朝簿 申前發省符 爲郎凡幾歲 已見白髭鬚

菊地纔通履 茶房不壘階 憑醫看蜀藥 寄信覓吳鞋 盡得仙家法 多隨道客齋 本無榮辱意 不是學安排

林下無拘束 閑行放性靈 好時開藥竈 高處置琴亭 更撰居山記 唯尋相鶴經 初當授衣假 無吏挽門鈴

客散高齋晚 東園景象偏 晴明猶有蝶 涼冷漸無蟬 藤折霜來子 蝸行雨後涎 新詩纔上卷 已得滿城傳

舊宅誰相近 唯僧近竹關 庭閑雲滿井 窗曉雪通山 來客半留宿 借書多寄還 明時未中歲 莫便一生閑

寂寂花枝裏 草堂唯素琴 因山曾改眼 見客不言心 月出溪路靜 鶴鳴雲樹深 丹砂如可學 便欲住幽林

晚步隨江遠 來帆過眼頻 試尋新住客 少見故鄉人 回首憐歸翼 長吟任此身 應同南浦雁 更見嶺頭春

低折滄州簿 無書整兩春 馬從同事借 妻怕罷官貧 道僻收閑藥 詩高笑故人 仍聞長吏奏 表乞鎖廳頻

未肯求科第 深坊且隱居 勝遊尋野客 高臥看兵書 點藥醫閑馬 分泉灌遠蔬 漢庭無得意 誰擬薦相如

謌舞梁州女 歸時白髮生 全家沒蕃地 無處問鄉程 宮錦不傳樣 御香空記名 一身難自說 愁逐路人行

遊人欲別離 半醉對花枝 看著春又晚 莫輕少年時 臨行記分處 廻首是相思 各向天涯去 重來未可期

前年伐月支 城上沒全師 蕃漢斷消息 死生長別離 無人收廢帳 歸馬識殘旗 欲祭疑君在 天涯哭此時

久住空林下 長齋耳目清 蒲團借客坐 石磹甃人行 似鶴難知性 因山強號名 時聞衣袖裏 闇掐念珠聲

寒蛩獨罷織 湘雁猶能鳴 月色當窗入 鄉心半夜生 不成高枕夢 復作遶堦行 迴首嗟淹泊 城頭北斗橫

聯飛獨不前 迥落海南天 賈傅竟行矣 邵公惟泫然 瘴開山更遠 路極水無邊 沈劣本多感 況聞原上篇

鬢衰頭似雪 行步急如風 不怕騎生馬 猶能挽硬弓 兵書封錦字 手詔滿香筒 今日身憔悴 猶誇定遠功

風靜楊柳垂 看花又別離 幾年同在此 今日各驅馳 峽裏聞猿呌 山頭見月時 殷勤一盃酒 珍重歲寒姿

出郭見落日 別君臨古津 遠程無野寺 宿處問何人 原色不分路 錫聲遙隔塵 山陰到家節 猶及蕙蘭春

蕩漾空沙際 虛明入遠天 秋光照不極 鳥色去無邊 勢引長雲闊 波輕片雪連 汀洲杳難測 萬古覆蒼煙

晚景寒鴉集 秋聲旅雁歸 水光浮日去 霞彩暎江飛 洲白蘆花吐 園紅柿葉稀 長沙卑濕地 九月未成衣

田舍清明日 家家出火遲 白衫眠古巷 紅索搭高枝 紗帶生難結 銅釵重易垂 斬新衣著盡 還似去年時

今朝一百五 出戶雨初晴 舞愛雙飛蝶 歌聞數里鶯 江深青草岸 花滿白雲城 爲政多孱懦 應無酷吏名

出城煙火少 況復是今朝 閑坐將誰語 臨觴只自謠 堦前春蘚徧 衣上落花飄 妓樂州人戲 使君心寂寥

韓公國大賢 道德赫已聞 時出爲陽山 爾區來趨奔 韓官遷掾曹 子隨至荆門 韓入爲博士 崎嶇送歸輪

爲報玉川子 知君未是賢 低頭雖有地 仰面輙無天 骨肉清成瘦 萵蔓老覺羶 家書與心事 相伴過流年

盧子躘踵也 賢愚總莫驚 蚊蝱當家口 草石是親情 萬卷堆胸朽 三光撮眼明 翻悲廣成子 閑氣說長生

物外無知己 人間一癖王 生涯身是夢 耽樂酒爲鄉 日月黏髭鬚 雲山鎖肺腸 愚公只公是 不用謾驚張

春風楊柳陌 連騎醉離觴 千里遠山碧 一條歸路長 花開愁北渚 雲去渡南湘 東望濛濛處 煙波是故鄉

妾本懷春女 春愁不自任 迷魂隨鳳客 嬌思入琴心 託援交情重 當壚酌意深 誰家有夫壻 作賦得黃金

霜秋自斷魂 楚調怨離分 魄散瑤臺月 心隨巫峽雲 蛾眉誰共畫 鳳曲不同聞 莫似湘妃淚 斑斑點翠裙

我本泰山阿 避地到南國 主人欲移家 我亦要歸北 上客幸先歸 願託歸飛翼 唯將翛翛風 累路報恩德

我有水竹莊 甚近嵩之巔 是君歸休處 可以終天年 雖有提攜勞 不憂糧食錢 但恐主人心 疑我相釣竿

石公說道理 句句出凡格 相知貴知心 豈恨主爲客 過須歸去來 旦晚上無厄 主人誠賢人 多應不相責

我生天地間 頗是往還數 已効炊爨勞 我亦不願住 君有造化力 在君一降顧 我願拔黃泉 輕舉隨君去

改邑不改井 此是井卦辭 井公莫怪驚 說我成憨癡 我縱有神力 爭敢將公歸 揚州惡百姓 疑我卷地皮

夜半沙上行 月瑩天心明 沙月浩無際 此中離思生 上天何寥廓 下地何崢嶸 吾道豈已矣 爲君傾兕觥

忽見除書到 韓君又學官 死生縱有命 人事始知難 烈火先燒玉 庭蕪不養蘭 山夫與刺史 相對兩巑岏

干祿無便佞 宜知黜此身 員郎猶小小 國學大頻頻 孤宦心肝直 天王苦死嗔 朝廷無諫議 誰是雪韓人

何事遭朝貶 知何被不容 不如思所自 只欲涕無從 爵服何曾好 荷衣已慣縫 朝官莫相識 歸去老巖松

力小垂垂上 天高又不登 致身唯一己 獲罪則顏朋 祿位埋坑穽 康莊壘劒稜 公卿共惜取 莫遣玉山崩

誰憐野田子 海內一韓侯 左道官雖樂 剛腸得健無 功名生地獄 禮教死天囚 莫言耕種好 須避蒺藜秋

春風滿禪院 師獨坐南軒 萬化見中盡 始覺靜性尊 我來契平生 目擊道自存 與師不動遊 遊此無迹門

蛇毒毒有形 藥毒毒有名 人毒毒在心 對面如弟兄 美言不可聽 深於千丈坑 不如掩關坐 幽鳥時一聲

衰殘歸未遂 寂寞此宵情 舊國餘千里 新年隔數更 寒猶近北峭 風漸向東生 惟見長安陌 晨鐘度火城

殷勤惜此夜 此夜在逡巡 燭盡年還別 雞鳴老更新 儺聲方去病 酒色已迎春 明日持杯處 誰爲最後人

野粉椒壁黃 溼螢滿梁殿 臺城應教人 秋衾夢銅輦 吳霜點歸鬢 身與塘蒲晚 脈脈辭金魚 羈臣守迍賤

別弟三年後 還家一日餘 醁醽今夕酒 緗帙去時書 病骨猶能在 人間底事無 何須問牛馬 拋擲任梟盧

入水文光動 抽空綠影春 露華生筍逕 苔色拂霜根 織可承香汗 裁堪釣錦鱗 三梁曾入用 一節奉王孫

入苑白泱泱 宮入正靨黃 遶堤龍骨冷 拂岸鴨頭香 別館驚殘夢 停杯泛小觴 幸因流浪處 暫得見何郎

別浦今朝暗 羅帷午夜愁 鵲辭穿線月 花入曝衣樓 天上分金鏡 人間望玉鉤 錢塘蘇小小 更值一年秋

春月夜啼鴉 宮簾隔御花 雲生朱絡暗 石斷紫錢斜 玉椀盛殘露 銀燈點舊紗 蜀王無近信 泉上有芹芽

長卿懷茂陵 綠草垂石井 彈琴看文君 春風吹鬢影 梁王與武帝 棄之如斷梗 惟留一簡書 金泥泰山頂

日夕著書罷 驚霜落素絲 鏡中聊自笑 詎是南山期 頭上無幅巾 苦蘗已染衣 不見清溪魚 飲水得自宜

汀洲白蘋草 柳惲乘馬歸 江頭樝樹香 岸上蝴蝶飛 酒盃箬葉露 玉軫蜀桐虛 朱樓通水陌 沙暖一雙魚

楓香晚花靜 錦水南山影 驚石墜猨哀 竹雲愁半嶺 涼月生秋浦 玉沙粼粼光 誰家紅淚客 不忍過瞿塘

雕玉押簾額 輕縠籠虛門 井汲鉛華水 扇織鴛鴦紋 迴雪舞涼殿 甘露洗空綠 羅袖從徊翔 香汗沾寶粟

孀妾怨夜長 獨客夢歸家 傍簷蟲緝絲 向壁燈垂花 簾外月光吐 簾內樹影斜 悠悠飛露姿 點綴池中荷

我有辭鄉劒 玉鋒堪截雲 襄陽走馬客 意氣自生春 朝嫌劒花淨 暮嫌劒光冷 能持劒向人 不解持照身

小樹開朝逕 長茸溼夜煙 柳花驚雪浦 麥雨漲溪田 古剎疎鐘度 遙嵐破月懸 沙頭敲石火 燒竹照漁船

白景歸西山 碧華上迢迢 今古何處盡 千歲隨風飄 海沙變成石 魚沫吹秦橋 空光遠流浪 銅柱從年消

咽咽學楚吟 病骨傷幽素 秋姿白髮生 木葉啼風雨 燈青蘭膏歇 落照飛蛾舞 古壁生凝塵 羇魂夢中語

洛郊無俎豆 弊廐慙老馬 小雁過鑪峰 影落楚水下 長船倚雲泊 石鏡秋涼夜 豈解有鄉情 弄月聊嗚啞

星盡四方高 萬物知天曙 己生須己養 荷擔出門去 君平久不反 康伯循國路 曉思何譊譊 闤闠千人語

佳人一壺酒 秋容滿千里 石馬臥新煙 憂來何所似 歌聲且潛弄 陵樹風自起 長裾壓高臺 淚眼看花机

河轉曙蕭蕭 鴉飛睥睨高 帆長摽越甸 壁冷挂吳刀 淡菜生寒日 鮞魚潠白濤 水花霑抹額 旗鼓夜迎潮

誰知泥憶雲 望斷梨花春 荷絲製機練 竹葉剪花裙 月明啼阿姊 燈暗會良人 也識君夫壻 金魚挂在身

銅鏡立青鸞 燕脂拂紫綿 腮花弄暗粉 眼尾淚侵寒 碧玉破不復 瑤琴重撥弦 今日非昔日 何人敢正看

洞房思不禁 蜂子作花心 灰暖殘香炷 髮冷青蟲簪 夜遙燈焰短 睡熟小屏深 好作鴛鴦夢 南城罷擣碪

尋常輕宋玉 今日嫁文鴦 戟幹橫龍簴 刀環倚桂窗 邀人裁半袖 端坐據胡牀 淚溼紅輪重 棲烏上井梁

雪下桂花稀 啼烏被彈歸 關水乘驢影 秦風帽帶垂 入鄉試萬里 無印自堪悲 卿卿忍相問 鏡中雙淚姿

吳苑曉蒼蒼 宮衣水濺黃 小鬟紅粉薄 騎馬珮珠長 路指臺城迥 羅薰袴褶香 行雲霑翠輦 今日似襄王

寶袜菊衣單 蕉花密露寒 水光蘭澤葉 帶重剪刀錢 角暖盤弓易 靴長上馬難 淚痕霑寢帳 勻粉照金鞍

十騎簇芙蓉 宮衣小隊紅 練香熏宋鵲 尋箭踏盧龍 旗溼金鈴重 霜乾玉鐙空 今朝畫眉早 不待景陽鐘

夾道開洞門 弱楊低畫戟 簾影竹華起 簫聲吹日色 蜂語繞妝鏡 拂蛾學春碧 亂繫丁香梢 滿欄花向夕

悲滿千里心 日暖南山石 不謁承明廬 老作平原客 四時別家廟 三年去鄉國 旅歌屢彈鋏 歸問時裂帛

灣頭見小憐 請上琵琶弦 破得春風恨 今朝直幾錢 裙垂竹葉帶 鬢溼杏花煙 玉冷紅絲重 齊宮妾駕鞭

本是張公子 曾名萼綠華 沈香熏小像 楊柳伴啼鴉 露重金泥冷 盃闌玉樹斜 琴堂沽酒客 新買後園花

大婦然竹根 中婦舂玉屑 冬暖拾松枝 日煙坐蒙滅 木蘚青桐老 石井水聲發 曝背臥東亭 桃花滿肌骨

日暖自蕭條 花悲北郭騷 榆穿萊子眼 柳斷舞兒腰 上幕迎神燕 飛絲送百勞 胡琴今日恨 急語向檀槽

彈琴石壁上 翻翻一仙人 手持白鸞尾 夜掃南山雲 鹿飲寒澗下 魚歸清海濱 當時漢武帝 書報桃花春

春柳南陌態 冷花寒露姿 今朝醉城外 拂鏡濃掃眉 煙溼愁車重 紅油覆畫衣 舞裙香不暖 酒色上來遲

風彩出蕭家 本是菖蒲花 南塘連子熟 洗馬走江沙 御牋銀沫冷 長簟鳳窠斜 種柳營中暗 題書賜館娃

新桂如蛾眉 秋風吹小綠 行輪出門去 玉鑾聲斷續 月軒下風露 曉庭自幽澀 誰能事貞素 臥聽莎雞泣

一夕遶山秋 香露溘蒙菉 新橋倚雲阪 候蟲嘶露樸 洛南今已遠 越衾誰爲熟 石氣何淒淒 老莎如短鏃

今宵好風月 阿侯在何處 爲有傾人色 翻成足愁苦 東湖採蓮葉 南湖拔蒲根 未持寄小姑 且持感愁魂

洛陽吹別風 龍門起斷煙 冬樹束生澀 晚紫凝華天 單身野霜上 疲馬飛蓬間 凭軒一雙淚 奉墜綠衣前

長安風雨夜 書客夢昌谷 怡怡中堂笑 小弟栽澗菉 家門厚重意 望我飽飢腹 勞勞一寸心 燈花照魚目

野水泛長瀾 宮牙開小蒨 無人柳自春 草渚鴛鴦暖 晴嘶臥沙馬 老去悲啼展 今春還不歸 塞嚶折翅雁

苦風吹朔寒 沙驚秦木折 舞影逐空天 畫鼓餘清節 蜀書秋信斷 黑水朝波咽 嬌魂從回風 死處懸鄉月

曉菊泫寒露 似悲團扇風 秋涼經漢殿 班子泣衰紅 本無辭輦意 豈見入空宮 腰衱珮珠斷 灰蝶生陰松

昨日發葱嶺 今朝下蘭渚 喜從千里來 亂笑含春語 龍沙溼漢旗 鳳扇迎秦素 久別遼城鶴 毛衣已應故

侵侵槲葉香 木花滯寒雨 今夕山上秋 永謝無人處 石磎遠荒澀 棠實懸辛苦 古者定幽尋 呼君作私路

上林胡蝶小 試伴漢家君 飛向南城去 誤落石榴裙 脈脈花滿樹 翾翾燕遶雲 出門不識路 羞問陌頭人

不見山巔樹 摧杌下爲薪 日覩井中泥 上出作埃塵 情知一丘趣 不謝千里印 倚劍登高臺 悠悠送春目

作詩無知音 作不如不作 未逢賡載人 此道終寂寞 有虞今已歿 來者誰爲託 朗詠豁心胸 筆與淚俱落

君莫嫌醜婦 醜婦死守貞 山頭一怪石 長作望夫名 鳥有並翼飛 獸有比肩行 丈夫不立義 豈如鳥獸情

自問彭城子 何人授汝顛 酒腸寬似海 詩膽大於天 斷劒徒勞匣 枯琴無復弦 相逢不多合 賴是向林泉

望空問真宰 此路爲誰開 峽色侵天去 江聲滾地來 孔明深有意 鍾會亦何才 信此非人事 悲歌付一杯

春鳩與百舌 音響詎同年 如何一時語 俱得春風憐 猶知化工意 當春不生蟬 免教爭呌噪 沸渭桃花前

始見棃花房 坐對棃花白 行看棃葉青 已復棃葉赤 嚴霜九月半 危蔕幾時客 況有高高原 秋風四來迫

莫厭夏日長 莫愁冬日短 欲識短復長 君看寒又暖 城中百萬家 冤哀雜絲管 草沒奉誠園 軒車昔曾滿

孤竹迸荒園 誤與蓬麻列 久擁蕭蕭風 空長高高節 嚴霜蕩羣穢 蓬斷麻亦折 獨立轉亭亭 心期鳳皇別

豔豔翦紅英 團團削翠莖 託根在褊淺 因依泥滓生 中有合歡蘂 池枯難遽呈 涼宵露華重 低徊當月明

晚荷猶展卷 早蟬遽蕭嘹 露葉行已重 況乃江風搖 炎夏火再伏 清商暗回飆 寄言抱志士 日月東西跳

買馬買鋸牙 買犢買破車 養禽當養鶻 種樹先種花 人生負俊健 天意與光華 莫學蚯蚓輩 食泥近土涯

愛直莫愛夸 愛疾莫愛斜 愛謨莫愛詐 愛施莫愛奢 擇才不求備 任物不過涯 用人如用己 理國如理家

團團規內星 未必明如月 託迹近北辰 周天無淪沒 老人在南極 地遠光不發 見則壽聖明 願照高高闕

河清諒嘉瑞 吾帝真聖人 時哉不我夢 此時爲廢民 光陰本跳躑 功業勞苦辛 一到江陵郡 三年成去塵

巴蛇千種毒 其最鼻褰蛇 掉舌翻紅燄 盤身蹙白花 噴人豎毛髮 飲浪沸泥沙 欲學叔敖瘞 其如多似麻

越嶺南濱海 武都西隱戎 雄黃假名石 鷣鳥遠難籠 詎有隳腸計 應無破腦功 巴山晝昏黑 妖霧毒濛濛

漢帝斬蛇劒 晉時燒上天 自茲繁巨蟒 往往壽千年 白晝遮長道 青溪蒸毒煙 戰龍蒼海外 平地血浮船

巴蛇蟠窟穴 穴下有巢蜂 近樹禽垂翅 依原獸絕蹤 微遭斷手足 厚毒破心胸 昔甚招魂句 那知眼自逢

梨笑清都月 蜂游紫殿春 構脾分部伍 嚼蕊奉君親 翅羽頗同類 心神固異倫 安知人世裏 下有噬人人

蘭蕙本同畹 蜂蛇亦雜居 害心俱毒螫 妖燄兩吹噓 雷蟄吞噬止 枯焚巢穴除 可憐相濟惡 勿謂禍無餘

蜘蛛天下足 巴蜀就中多 縫隙容長踦 虛空織橫羅 縈纏傷竹柏 吞噬及蟲蛾 爲送佳人喜 珠櫳無奈何

網密將求食 絲斜誤著人 因依方紀緒 挂罥遂容身 截道蟬冠礙 漫天玉露頻 兒童憐小巧 漸欲及車輪

稚子憐圓網 佳人祝喜絲 那知緣暗隙 忽被囓柔肌 毒腠攻猶易 焚心療恐遲 看看長祅緒 和扁欲漣洏

攘攘終朝見 悠悠卒歲疑 詎能分牝牡 焉得有蝝蚳 徙市竟何意 生涯都幾時 巢由或逢我 應似我相期

蟆子微於蚋 朝繁夜則無 毫端生羽翼 針喙噆肌膚 暗毒應難免 羸形日漸枯 將身遠相就 不敢恨非辜

晦景權藏毒 明時敢噬人 不勞生詬怒 祗足助酸辛 隼眥看無物 蛇軀庇有鱗 天方芻狗我 甘與爾相親

有口深堪異 趨時詎可量 誰令通鼻息 何故辨馨香 沈水來滄海 崇蘭泛露光 那能枉焚爇 爾衆我微茫

可歎浮塵子 纖埃喻此微 寧諭隔紗幌 幷解透綿衣 有毒能成痏 無聲不見飛 病來雙眼暗 何計辨雰霏

乍可巢蚊睫 胡爲附蟒鱗 已微於蠢蠢 仍害及仁人 動植皆分命 毫芒亦是身 哀哉此幽物 生死敵浮塵

但覺皮膚憯 安知瑣細來 因風吹薄霧 向日誤輕埃 暗囓堪銷骨 潛飛有禍胎 然無防備處 留待雪霜摧

陰深山有瘴 溼墊草多蝱 衆噬錐刀毒 羣飛風雨聲 汗粘瘡痏痛 日曝苦辛行 飽爾蛆殘腹 安知天地情

千山溪沸石 六月火燒雲 自顧生無類 那堪毒有羣 搏牛皮若截 噬馬血成文 蹄角尚如此 肌膚安可云

辛螫終非久 炎涼本遞興 秋風自天落 夏蘖與霜澄 一鏡開潭面 千鋒露石稜 氣平蟲豸死 雲路好攀登

楚人千萬戶 生死繫時君 當璧便爲嗣 賢愚安可分 干戈長浩浩 篡亂亦紛紛 縱有明在下 區區何足云

陶虞事已遠 尼父獨將明 潛穴龍無位 幽林蘭自生 楚王謀授邑 此意復中傾 未別子西語 縱來何所成

平王漸昏惑 無極轉承恩 子建猶相貳 伍奢安得存 生居宮雉閟 死葬寢園尊 豈料奔吳士 鞭屍郢市門

懼盈因鄧曼 罷獵爲樊姬 盛德留金石 清風鑒薄帷 襄王忽妖夢 宋玉復淫辭 萬事捐宮館 空山雲雨期

宜僚南市住 未省食人恩 臨難忽相感 解紛寧用言 何如晉夷甫 坐占紫微垣 看著五胡亂 清談空自尊

誰恃王深寵 誰爲楚上卿 包胥心獨許 連夜哭秦兵 千乘徒虛爾 一夫安可輕 殷勤聘名士 莫但倚方城

梁業雄圖盡 遺孫世運消 宣明徒有號 江漢不相朝 碑碣高臨路 松枝半作樵 唯餘開聖寺 猶學武皇妖

三峽連天水 奔波萬里來 風濤各自急 前後苦相推 倒入黃牛漩 驚衝灩澦堆 古今流不盡 流去不曾迴

八荒同日月 萬古共山川 生死既由命 興衰還付天 棲棲王粲賦 憤憤屈平篇 各自埋幽恨 江流終宛然

羊公名漸遠 唯有峴山碑 近日稱難繼 曹王任馬彝 椒蘭俱下世 城郭到今時 漢水清如玉 流來本爲誰

象魏纔頒曆 龍鑣已御天 猶看後元曆 新署永貞年 半歲光陰在 三朝禮數遷 無因書簡冊 空得詠詩篇

塞馬倦江渚 今朝神彩生 曉風寒獵獵 乍得草頭行 夷狄寢烽候 關河無戰聲 何由當陣面 從爾四蹄輕

去年湖水滿 此地覆行舟 萬怪吹高浪 千人死亂流 誰能問帝子 何事寵陽侯 漸恐鯨鯢大 波濤及九州

旦夕天氣爽 風飄葉漸輕 星繁河漢白 露逼衾枕清 丹鳥月中滅 莎雞牀下鳴 悠悠此懷抱 況復多遠情

古時愁別淚 滴作分流水 日夜東西流 分流幾千里 通塞兩不見 波瀾各自起 與君相背飛 去去心如此

楊畫遠於展 何言今在茲 依然古妝服 但感時節移 念君一朝意 遺我千載思 子亦幾時客 安能長苦悲

顛倒世人心 紛紛乏公是 真賞畫不成 畫賞真相似 丹青各所尚 工拙何足恃 求此妄中精 嗟哉子華子

溼墊緣竹徑 寥落護岸冰 偶然沽市酒 不越四五升 詩客愛時景 道人話升騰 笑言各有趣 悠哉古孫登

臨風颺颺花 透影朧朧月 巫峽隔波雲 姑峰漏霞雪 鏡勻嬌面粉 燈泛高籠纈 夜久清露多 啼珠墜還結

松樹短於我 清風亦已多 況乃枝上雪 動搖微月波 幽姿得閒地 詎感歲蹉跎 但恐廈終構 藉君當奈何

簇簇枝新黃 纖纖攢素指 柔苙漸依條 短莎還半委 清風日夜高 凌雲意何已 千歲盤老龍 修鱗自茲始

寥寥空山岑 冷冷風松林 流月垂鱗光 懸泉揚高音 希夷周先生 燒香調琴心 神力盈三千 誰能還黃金

曉月籠雲影 鸎聲餘霧中 暗芳飄露氣 輕寒生柳風 冉冉一趨府 未爲勞我躬 因茲得晨起 但覺情興隆

久雨憐霽景 偶來隄上行 空濛天色嫩 杳淼江面平 百草短長出 衆禽高下鳴 春陽各有分 予亦澹無情

鏡皎碧潭水 微波粗成文 煙光垂碧草 瓊脈散纖雲 岸柳好陰影 風裾遺垢氛 悠然送春目 八荒誰與羣

低迷籠樹煙 明淨當霞日 陽燄波春空 平湖漫凝溢 雪鷺遠近飛 渚牙淺深出 江流復浩蕩 相爲坐紆鬱

暄寒深淺春 紅白前後花 顏色詎相讓 生成良有涯 梅芳勿自早 菊秀勿自賒 各將一時意 終年無再華

高屋童稚少 春來歸燕多 葺舊良易就 新院亦已羅 俯憐雛化卵 仰愧鵬無窠 巢棟與巢幕 秋風俱奈何

撩亂撲樹蜂 摧殘戀房蕊 風吹雨又頻 安得繁於綺 酒盃沈易過 世事紛何已 莫倚顏似花 君看歲如水

繞郭高高冢 半是荆王墓 後嗣熾陽臺 前賢甘蓽路 善惡徒自分 波流盡東注 胡然不飲酒 坐落桐花樹

花陰莎草長 藉莎閑自酌 坐看鸎鬬枝 輕花滿尊杓 葛巾竹稍挂 書卷琴上閣 沽酒過此生 狂歌眼前樂

梨葉已成陰 柳條紛起絮 波綠紫屏風 螺紅碧籌筯 三杯面上熱 萬事心中去 我意風散雲 何勞問行處

夏風多暖暖 樹木有繁陰 新筍紫長短 早櫻紅淺深 煙花雲幕重 榴豔朝景侵 華實各自好 詎云芳意沈

初日滿階前 輕風動簾影 旬時得休浣 高臥閱清景 僮兒拂巾箱 鵶軋深林井 心到物自閑 何勞遠箕頴

江瘴炎夏早 蒸騰信難度 今宵好風月 獨此荒庭趣 露葉傾暗光 流星委餘素 但恐清夜徂 詎悲朝景暮

孟月夏猶淺 奇雲未成峰 度霞紅漠漠 壓浪白溶溶 玉委有餘潤 飆馳無去蹤 何如捧雲雨 噴毒隨蛟龍

流芳遞炎景 繁英盡寥落 公署香滿庭 晴霞覆闌藥 裁紅起高燄 綴綠排新萼 憑此遣幽懷 非言念將謔

紅絲散芳樹 旋轉光風急 煙泛被籠香 露濃妝面溼 佳人不在此 恨望堦前立 忽厭夏景長 今春行已及

百舌漸吞聲 黃鸎正嬌小 雲鴻方警夜 籠雞已鳴曉 當時客自適 運去誰能矯 莫厭夏蟲多 蜩螗定相擾

翩翩簾外燕 戢戢巢內雛 啖食筋力盡 毛衣成紫襦 朝來各飛去 雄雌梁上呼 養子將備老 惡兒那勝無

西山夏雪消 江勢東南瀉 風波高若天 灩澦低於馬 正被黃牛旋 難期白帝下 我在平地行 翻憂濟川者

靈均死波後 是節常浴蘭 綵縷碧筠糉 香秔白玉團 逝者良自苦 今人反爲歡 哀哉徇名士 沒命求所難

清晨頮寒水 動搖襟袖輕 翳翳林上葉 不知秋暗生 回悲鏡中髮 華白三四莖 豈無滿頭黑 念此衰已萌

微霜纔結露 翔鳩初變鷹 無乃天地意 使之行小懲 鴟鴞誠可惡 蔽日有高鵬 捨大以擒細 我心終不能

往歲學仙侶 各在無何鄉 同時騖名者 次第鵷鷺行 而我兩不遂 三十鬢添霜 日暮江上立 蟬鳴楓樹黃

後伏火猶在 先秋蟬已多 雲色日夜白 驕陽能幾何 壤隙漏江海 忽微成網羅 勿言時不至 但恐歲蹉跎

新月纔到地 輕河如泛雲 螢飛高下火 樹影參差文 露簟有微潤 清香時暗焚 夜閑心寂默 洞庭無垢氛

霽麗牀前影 飄蕭簾外竹 簟涼朝睡重 夢覺茶香熟 親烹園內葵 憑買家家麯 釀酒幷毓蔬 人來有棊局

寒竹秋雨重 凌霄晚花落 低回翠玉梢 散亂梔黃萼 顏色有殊異 風霜無好惡 年年百草芳 畢意同蕭索

春非我獨春 秋非我獨秋 豈念百草死 但念霜滿頭 頭白古所同 胡爲坐煩憂 茫茫百年內 處身良未休

西風冷衾簟 展轉布華茵 來者承玉體 去者流芳塵 適意醜爲好 及時疎亦親 衰周仲尼出 無乃爲妖人

漠漠江面燒 微微楓樹煙 今日復今夕 秋懷方浩然 況我頭上髮 衰白不待年 我懷有時極 此意何由詮

服藥備江瘴 四年方一癘 豈是藥無功 伊予久留滯 滯留人固薄 瘴久藥難制 去日良已甘 歸途奈無際

棄置何所任 鄭公憐我病 三十九萬錢 資予養頑瞑 身賤殺何益 恩深報難罄 公其萬千年 世有天之鄭

憶作孩稚初 健羨成人列 倦學厭日長 嬉遊念佳節 今來漸諱年 頓與前心別 白日速如飛 佳晨亦騷屑

昔在痛飲場 憎人病辭醉 病來身怕酒 始悟他人意 怕酒豈不閑 悲無少年氣 傳語少年兒 杯盤莫廻避

憶初頭始白 晝夜驚一縷 漸及鬢與鬚 多來不能數 壯年等閑過 過壯年已五 華髮不再青 勞生竟何補

在家非不病 有病心亦安 起居甥姪扶 藥餌兄嫂看 今病兄遠路 道遙書信難 寄言嬌小弟 莫作官家官

燕巢官舍內 我爾俱爲客 歲晚我獨留 秋深爾安適 風高翅羽垂 路遠煙波隔 去去玉山岑 人間網羅窄

簷宇夜來曠 暗知秋已生 臥悲衾簟冷 病覺支體輕 炎昏豈不勌 時去聊自驚 浩歎終一夕 空堂天欲明

秋依靜處多 況乃凌晨趣 深竹蟬晝風 翠茸衫曉露 庭莎病看長 林果閑知數 何以強健時 公門日勞騖

朝結故鄉念 暮作空堂寢 夢別淚亦流 啼痕暗橫枕 昔愁憑酒遣 今病安能飲 落盡秋槿花 離人病猶甚

江瘴節候暖 臘初梅已殘 夜來北風至 喜見今日寒 扣冰淺塘水 擁雪深竹闌 復此滿尊醁 但嗟誰與歡

庭有蕭蕭竹 門有闐闐騎 囂靜本殊途 因依偶同寄 亭亭乍干雲 嫋嫋亦垂地 人有異我心 我無異人意

落月沈餘影 陰渠流暗光 蚊聲靄窗戶 螢火繞屋梁 飛幌翠雲薄 新荷清露香 不吟復不寐 竟夕池水傍

種藕百餘根 高荷纔四葉 颭閃碧雲扇 團圓青玉疊 亭亭自擡舉 鼎鼎難藏擪 不學著水荃 一生長怗怗

年曆復年曆 卷盡悲且惜 曆日何足悲 但悲年運易 年年豈無歎 此歎何唧唧 所歎別此年 永無長慶曆

不改延洪祚 因成揖讓朝 謳歌同戴啓 遏密共思堯 雨露施恩廣 梯航會葬遙 號弓那獨切 曾感昔年招

前春文祖廟 大舜嗣堯登 及此踰年感 還因是月崩 壽緣追孝促 業在繼明興 儉詔同今古 山川繞灞陵

國付重離後 身隨十聖仙 北辰移帝座 西日到虞泉 方丈言虛設 華胥事眇然 觸鱗曾在宥 偏哭墮髯前

天寶遺餘事 元和盛聖功 二凶梟帳下 三叛斬都中 始服沙陁虜 方吞邏逤戎 狼星如要射 猶有鼎湖弓

月落禁垣西 星攢曉仗齊 風傳宮漏苦 雲拂羽儀低 路隘車千兩 橋危馬萬蹄 共嗟封石撿 不爲報功泥

燕姞貽天夢 梁王盡孝思 雖從魏詔葬 得用漢藩儀 曙月殘光斂 寒簫度曲遲 平生奉恩地 哀挽欲何之

文衛羅新壙 仙娥掩暝山 雪雲埋隴合 簫鼓望城還 寒樹風難靜 霜郊夜更閑 哀榮深孝嗣 儀表在河間

氣敵三人傑 交深一紙書 我投冰瑩眼 君報水憐魚 髀股惟夸瘦 膏肓豈暇除 傷心死諸葛 憂道不憂餘

望有經綸釣 虔收宰相刀 江文駕風遠 雲貌接天高 國待球琳器 家藏虎豹韜 盡將千載寶 埋入五原蒿

白馬雙旌隊 青山八陣圖 請纓期繫虜 枕草誓捐軀 勢激三千壯 年應四十無 遙聞不瞑目 非是不憐吳

鵰鶚生難敵 沉檀死更香 兒童喧巷市 羸老哭碑堂 鴈起沙汀闇 雲連海氣黃 祝融峰上月 幾照北人喪

廻鴈峰前鴈 春廻盡却廻 聯行四人去 同葬一人來 鐃吹臨江返 城池隔霧開 滿船深夜哭 風棹楚猿哀

杜預春秋癖 揚雄著述精 在時兼不語 終古定歸名 耒水波文細 湘江竹葉輕 平生思風月 潛寐若爲情

碧澗去年會 與師三兩人 今來見題壁 師已是前身 芰葉迎僧夏 楊花度俗春 空將數行淚 灑徧塔中塵

感極都無夢 魂銷轉易驚 風簾半鉤落 秋月滿牀明 悵望臨階坐 沈吟遶樹行 孤琴在幽匣 時迸斷弦聲

纖幹未盈把 高條纔過眉 不禁風苦動 偏受露先萎 不分秋同盡 深嗟小便衰 傷心落殘葉 猶識合昏期

朝從空屋裏 騎馬入空臺 盡日推閒事 還歸空屋來 月明穿暗隙 燈燼落殘灰 更想咸陽道 魂車昨夜回

月是陰秋鏡 寒爲寂寞資 輕寒酒醒後 斜月枕前時 倚壁思閑事 回燈檢舊詩 聞君亦同病 終夜遠相悲

十里撫柩別 一身騎馬回 寒煙半堂影 燼火滿庭灰 稚女憑人問 病夫空自哀 潘安寄新詠 仍是夜深來

撫稚君休感 無兒我不傷 片雲離岫遠 雙燕念巢忙 大壑誰非水 華星各自光 但令長有酒 何必謝家莊

憶昔歲除夜 見君花燭前 今宵祝文上 重疊敘新年 閑處低聲哭 空堂背月眠 傷心小兒女 撩亂火堆邊

古原三丈穴 深葬一枝瓊 崩剝山門壞 煙綿墳草生 久依荒隴坐 却望遠村行 驚覺滿床月 風波江上聲

燼火孤星滅 殘燈寸焰明 竹風吹面冷 簷雪墜階聲 寡鶴連天呌 寒雛徹夜驚 秪應張侍御 潛會我心情

霜降三旬後 蓂餘一葉秋 玄陰迎落日 涼魄盡殘釣 半夜灰移琯 明朝帝御裘 潘安過今夕 休詠賦中愁

紅芳憐靜色 深與雨相宜 餘滴下纖蘂 殘珠墮細枝 浣花江上思 啼粉鏡中窺 念此低回久 風光幸一吹

春靜曉風微 凌晨帶酒歸 遠山籠宿霧 高樹影朝暉 飲馬魚驚水 穿花露滴衣 嬌鶯似相惱 含囀傍人飛

竹露滴寒聲 離人曉思驚 酒醒秋簟冷 風急夏衣輕 寢倦解幽夢 慮閑添遠情 誰憐獨欹枕 斜月透窗明

蜀路危於劒 憐君自坦途 幾回曾啖炙 千里遠銜珠 野性便荒飲 時風忌酒徒 相門多禮讓 前後莫相踰

楊子愛言詩 春天好詠時 戀花從馬滯 聯句放杯遲 日映含煙竹 風牽臥柳絲 南山更多興 須作白雲期

綺樹滿朝陽 融融有露光 雨多疑濯錦 風散似分妝 葉密煙蒙火 枝低繡拂牆 更憐當暑見 留詠日偏長

新篁纔解籜 寒色已青蔥 冉冉偏凝粉 蕭蕭漸引風 扶疎多透日 寥落未成叢 惟有團團節 堅貞大小同

檐月驚殘夢 浮涼滿夏衾 蠨蛸低戶網 螢火度牆陰 爐暗燈光短 牀空帳影深 此時相望久 高樹憶橫岑

病來閑臥久 因見靜時心 殘月曉窗迥 落花幽院深 望山移坐榻 行藥步牆陰 車馬門前度 遙聞哀苦吟

深院虎溪竹 遠公身自栽 多慙折君節 扶我出山來 貴宅安危步 難將混俗材 還投輞川水 從作老龍回

近聞胡隱士 潛認得心王 不恨百年促 翻悲萬劫長 有修終有限 無事亦無殃 慎莫通方便 應機不頓忘

百年都幾日 何事苦囂然 晚歲倦爲學 閑心易到禪 病宜多宴坐 貧似少攀緣 自笑無名字 因名自在天

近見新章句 因知見在心 春游晉祠水 晴上霍山岑 問法僧當偈 還丹客贈金 莫驚頭欲白 禪觀老彌深

陶君喜不遇 予每爲君言 今日東臺去 澄心在陸渾 旋抽隨日俸 幷買近山園 千萬崔兼白 殷勤承主恩

潞府筋角勁 戴光因合成 因君懷膽氣 贈我定交情 不擬閑穿葉 那能枉始生 唯調一隻箭 飛入破聊城

一言感激士 三世義忠臣 破甕嫌妨路 燒莊恥屬人 迥分遼海氣 閑蹋洛陽塵 儻使權由我 還君白馬津

燈火隔簾明 竹梢風雨聲 詩篇隨意贈 杯酒越巡行 漫唱江朝曲 閑徵藥草名 莫辭終夜飲 朝起又營營

嚴秦修此驛 兼漲驛前池 已種千竿竹 又栽千樹棃 四年三月半 新筍晚花時 悵望東川去 等閑題作詩

晻澹洲煙白 籬篩日脚紅 江喧過雲雨 船泊打頭風 艇子收魚市 鴉兒噪荻叢 不堪堤上立 滿眼是蚊蟲

青衫經夏黕 白髮望鄉稠 雨冷新秋簟 星稀欲曙樓 連鴻盡南去 雙鯉本東流 北信無人寄 蟬聲滿樹頭

早歲顛狂伴 城中共幾年 有時潛步出 連夜小亭眠 月影侵牀上 花叢在眼前 今宵正風雨 空宅楚江邊

水怪潛幽草 江雲擁廢居 雷驚空屋柱 電照滿牀書 竹瓦風頻裂 茅檐雨漸疎 平生滄海意 此去怯爲魚

陶君三十七 挂綬出都門 我亦今年去 商山淅岸邨 冬修方丈室 春種桔橰園 千萬人間事 從茲不復言

總是玲瓏竹 兼藏淺漫溪 沙平深見底 石亂不成泥 煙火遙邨落 桑麻隔稻畦 此中如有問 甘被到頭迷

乘興無羈束 閑行信馬蹄 路幽穿竹遠 野迥望雲低 素帚茅花亂 圓珠稻實齊 如何盧進士 空戀醉如泥

楊公三不惑 我惑兩般全 逢酒判身病 拈花盡意憐 水生低岸沒 梅蹙小珠連 千萬紅顏輩 須驚又一年

柳眼開渾盡 梅心動已闌 風光好時少 杯酒病中難 學問慵都廢 聲名老更判 唯餘看花伴 未免憶長安

失却遊花伴 因風浪引將 柳堤遙認馬 梅徑誤尋香 晚景行看謝 春心漸欲狂 園林都不到 何處枉風光

高處望瀟湘 花時萬井香 雨餘憐日嫩 歲閏覺春長 霞剎分危牓 煙波透遠光 情知樓上好 不是仲宣鄉

晚日宴清湘 晴空走豔陽 花低愁露醉 絮起覺春狂 舞旋紅裙急 歌垂碧袖長 甘心出童羖 須一盡時荒

飲醉日將盡 醒時夜已闌 暗燈風燄曉 春席水窗寒 未解縈身帶 猶傾墜枕冠 呼兒問狼藉 疑是夢中歡

遠地難逢侶 閑人且獨行 上山隨老鶴 接酒待殘鸎 花當西施面 泉勝衛玠清 鵜鶘滿春野 無限好同聲

人生除泛海 便到洞庭波 駕浪沉西日 吞空接曙河 虞巡竟安在 軒樂詎曾過 唯有君山下 狂風萬古多

故鄉千里夢 往事萬重悲 小雪沈陰夜 閑窗老病時 獨聞歸去鴈 偏詠別來詩 慚愧紅妝女 頻驚兩鬢絲

十年常遠道 不忍別離聲 況復三巴外 仍逢萬里行 桐花新雨氣 梨葉晚春晴 到海知何日 風波從此生

眼前明月水 先入漢江流 漢水流江海 西江過庾樓 庾樓今夜月 君豈在樓頭 萬一樓頭望 還應望我愁

年年秋意緒 多向雨中生 漸欲煙火近 稍憐衣服輕 詠詩閑處立 憶事夜深行 濩落尋常慣 淒涼別爲情

蚊幌雨來卷 燭蛾燈上稀 啼兒冷秋簟 思婦問寒衣 簾斷螢火入 窗明蝙蝠飛 良辰日夜去 漸與壯心違

嗢嗢簷霤凝 丁丁窗雨繁 枕傾筒簟滑 幔颭案燈翻 喚魘兒難覺 吟詩婢苦煩 強眠終不著 閑臥暗消魂

瓶瀉高簷雨 窗來激箭風 病憎燈火暗 寒覺薄幃空 婢報樵蘇竭 妻愁院落通 老夫慵計數 教想蔡城東

風頭難著枕 病眼厭看書 無酒銷長夜 回燈照小餘 三元推廢王 九曜入乘除 廊廟應多算 參差斡太虛

經雨籬落壞 入秋田地荒 竹垂哀折節 蓮敗惜空房 小片慈菇白 低叢柚子黃 眼前撩亂輩 無不是同鄉

雨柳枝枝弱 風光片片斜 蜻蜓憐曉露 蛺蝶戀秋花 飢啅空籬雀 寒棲滿樹鴉 荒涼池館內 不似有人家

病苦十年後 連陰十日餘 人方教作鼠 天豈遣爲魚 鮫綻酆城劒 蟲凋鬼火書 出聞泥濘盡 何地不摧車

慘切風雨夕 沉吟離別情 燕辭前日社 蟬是每年聲 暗淚深相感 危心亦自驚 不如元不識 俱作路人行

十五年前事 恓惶無限情 病僮更借出 羸馬共馳聲 射葉楊纔破 聞弓鴈已驚 小年辛苦學 求得苦辛行

徙倚簷宇下 思量去住情 暗螢穿竹見 斜雨隔窗聲 就枕回轉數 聞雞撩亂驚 一家同草草 排比送君行

已愴朋交別 復懷兒女情 相兄亦相舊 同病又同聲 白髮年年剩 秋蓬處處驚 不堪身漸老 頻送異鄉行

塞上風雨思 城中兄弟情 北隨鵷立位 南送鴈來聲 遇適尤兼恨 聞書喜復驚 唯應遙料得 知我伴君行

暮欲歌吹樂 暗衝泥水情 稻花秋雨氣 江石夜灘聲 犬吠穿籬出 鷗眠起水驚 愁君明月夜 獨自入山行

七過襃城驛 回回各爲情 八年身世夢 一種水風聲 尋覓詩章在 思量歲月驚 更悲西塞別 終夜繞池行

襃縣驛前境 曲江池上情 南堤衰柳意 西寺晚鐘聲 雲水興方遠 風波心已驚 可憐皆老大 不得自由行

見說巴風俗 都無漢性情 猿聲蘆管調 羌笛竹雞聲 迎候人應少 平安火莫驚 每逢危棧處 須作貫魚行

聞道陰平郡 翛然古戍情 橋兼麋鹿蹋 山應鼓鼙聲 羌婦梳頭緊 蕃牛護尾驚 憐君閑悶極 只傍白江行

何處生春早 春生雲色中 籠蔥閑著水 晻淡欲隨風 度曉分霞態 餘光庇雪融 晚來低漠漠 渾欲泥幽叢

何處生春早 春生漫雪中 渾無到地片 唯逐入樓風 屋上些些薄 池心旋旋融 自悲銷散盡 誰假入蘭叢

何處生春早 春生霽色中 遠林橫返照 高樹亞東風 水凍霜威庇 泥新地氣融 漸知殘雪薄 杪近最憐叢

何處生春早 春生曙火中 星圍分暗陌 煙氣滿晴風 宮樹棲鵶亂 城樓帶雪融 競排閶闔側 珂傘自相叢

何處生春早 春生曉禁中 殿階龍斾日 漏閣寶箏風 藥樹香煙重 天顏瑞氣融 柳梅渾未覺 青紫已叢叢

何處生春早 春生江路中 雨移臨浦市 晴候過湖風 蘆筍錐猶短 凌澌玉漸融 數宗船載足 商婦兩眉叢

何處生春早 春生野墅中 病翁閑向日 征婦嬾成風 斫筤天雖暖 穿區凍未融 鞭牛縣門外 爭土蓋蠶叢

何處生春早 春生冰岸中 尚憐扶臘雪 漸覺受東風 織女雲橋斷 波神玉貌融 便成嗚咽去 流恨與蓮叢

何處生春早 春生柳眼中 芽新纔綻日 茸短未含風 綠誤眉心重 黃驚蠟淚融 碧條殊未合 愁緒已先叢

何處生春早 春生梅援中 蘂排難犯雪 香乞擬來風 隴迥羌聲怨 江遙客思融 年年最相惱 緣未有諸叢

何處生春早 春生池榭中 鏤瓊冰陷日 文縠水廻風 柳愛和身動 梅愁合樹融 草芽猶未出 挑得小萱叢

何處生春早 春生稚戲中 亂騎殘爆竹 爭唾小旋風 駡雨愁妨走 呵冰喜旋融 女兒針線盡 偷學五辛叢

何處生春早 春生人意中 曉妝雖近火 晴戲漸憐風 暗入心情嬾 先添酒思融 預知花好惡 偏在最深叢

何處生春早 春生半睡中 見燈如見霧 聞雨似聞風 開眼猶殘夢 擡身便恐融 却成雙翅蝶 還繞庳花叢

何處生春早 春生曉鏡中 手寒勻面粉 鬟動倚簾風 宿霧梅心滴 朝光幕上融 思牽梳洗嬾 空拔綠絲叢

何處生春早 春生綺戶中 玉櫳穿細日 羅幔張輕風 柳軟腰支嫩 梅香密氣融 獨眠傍妬物 偷鏟合歡叢

何處生春早 春生老病中 土膏蒸足腫 天暖癢頭風 似覺肌膚展 潛知血氣融 又添新一歲 衰白轉成叢

何處生春早 春生客思中 旅魂驚北鴈 鄉信是東風 縱有心灰動 無由鬢雪融 未知開眼日 空繞未開叢

何處生春早 春生濛雨中 裛塵微有氣 拂面細如風 柳誤啼珠密 梅驚粉汗融 滿空愁淡淡 應豫憶芳叢

激射分流闊 灣環此地多 暫停隨梗浪 猶閱敗霜荷 恨阻還江勢 思深到海波 自傷才畎澮 其奈贈珠何

近日金鑾直 親於漢珥貂 內人傳帝命 丞相讓吾僚 浙郡懸旌遠 長安諭日遙 因君蘂珠贈 還一夢煙霄

年老無流輩 行稀足薜蘿 熱時憐水近 高處見山多 衣袖長堪舞 喉嚨轉解歌 不辭狂復醉 人世有風波

翠幕籠斜日 朱衣儼別筵 管弦淒欲罷 城郭望依然 路溢新城市 農開舊廢田 春坊幸無事 何惜借三年

閒窗結幽夢 此夢誰人知 夜半初得處 天明臨去時 山川已久隔 雲雨兩無期 何事來相感 又成新別離

急管清弄頻 舞衣纔攬結 含情獨搖手 雙袖參差列 騕褭柳牽絲 炫轉風回雪 凝眄嬌不移 往往度繁節

紅帬委塼堦 玉爪剺朱橘 素臆光如砑 明瞳豔凝溢 調弦不成曲 學書徒弄筆 夜色侵洞房 春煙透簾出

風露曉淒淒 月下西牆西 行人帳中起 思婦枕前啼 屑屑命僮御 晨裝儼已齊 將去復攜手 日高方解攜

五色階前架 一張籠上被 殷紅稠疊花 半綠鮮明地 風蔓羅帬帶 露英蓮臉淚 多逢走馬郎 可惜簾邊思

旦暮已淒涼 離人遠思忙 夏衣臨曉薄 秋影入檐長 前事風隨扇 歸心燕在梁 殷勤寄牛女 河漢正相望

豔極翻含怨 憐多轉自嬌 有時還暫笑 閑坐愛無憀 曉月行看墮 春酥見欲消 何因肯垂手 不敢望回腰

幽芳本未闌 君去蕙花殘 河漢秋期遠 關山世路難 雲屏留粉絮 風幌引香蘭 腸斷迴文錦 春深獨自看

乍起衣猶冷 微吟帽半敧 霜凝南屋瓦 雞唱後園枝 洛水碧雲曉 吳宮黃葉時 兩傳千里意 書札不如詩

太空秋色涼 獨鳥下微陽 三徑池塘靜 六街車馬忙 漸能高酒戶 始是入詩狂 官冷且無事 追陪慎莫忘

莫恨暫櫜鞬 交游幾箇全 眼明相見日 肺病欲秋天 五馬虛盈櫪 雙蛾浪滿船 可憐俱老大 無處用閑錢

窮冬到鄉國 正歲別京華 自恨風塵眼 常看遠地花 碧幢還照曜 紅粉莫咨嗟 嫁得浮雲壻 相隨即是家

役役行人事 紛紛碎簿書 功夫兩衙盡 留滯七年餘 病痛梅天發 親情海岸疎 因循未歸得 不是憶鱸魚

天冷日不光 太行峰蒼莽 嘗聞此中險 今我方獨往 馬蹄凍且滑 羊腸不可上 若比世路難 猶自平於掌

前池秋始半 卉物多摧壞 欲暮槿先萎 未霜荷已敗 默然有所感 可以從茲誡 本不種松筠 早彫何足怪

鑿池貯秋水 中有蘋與芰 天旱水暗消 塌然委空地 有似泛泛者 附離權與貴 一旦恩勢移 相隨共顦顇

濯足雲水客 折腰簪笏身 諠閑跡相背 十里別經旬 忽因乘逸興 莫惜訪囂塵 窗前故栽竹 與君爲主人

沙鶴上階立 潭月當戶開 此中留我宿 兩夜不能迴 幸與靜境遇 喜無歸侶催 從今獨遊後 不擬共人來

夜深草詔罷 霜月淒凜凜 欲臥暖殘杯 燈前相對飲 連鋪青縑被 對置通中枕 髣髴百餘宵 與君同此寢

遲遲禁漏盡 悄悄暝鵶喧 夜雨槐花落 微涼臥北軒 曙燈殘未滅 風簾閑自飜 每一得靜境 思與故人言

西軒草詔暇 松竹深寂寂 月出清風來 忽似山中夕 因成西南夢 夢作遊仙客 覺聞宮漏聲 猶謂山泉滴

病眼昏似夜 衰鬢颯如秋 除却須衣食 平生百事休 知君善易者 問我決疑不 不卜非他故 人間無所求

深閉竹間扉 靜埽松下地 獨嘯晚風前 何人知此意 看山盡日坐 枕帙移時睡 誰能從我遊 使君心無事

湛湛玉泉色 悠悠浮雲身 閑心對定水 清靜兩無塵 手把青筇杖 頭戴白綸巾 興盡下山去 知我是誰人

雪消冰又釋 景和風復暄 滿庭田地濕 薺葉生牆根 官舍悄無事 日西斜掩門 不開莊老卷 欲與何人言

盡日松下坐 有時池畔行 行立與坐臥 中懷澹無營 不覺流年過 亦任白髮生 不爲世所薄 安得遂閑情

朝詠遊仙詩 暮歌采薇曲 臥雲坐白石 山中十五宿 行隨出洞水 迴別緣巖竹 早晚重來遊 心期瑤草綠

已任時命去 亦從歲月除 中心一調伏 外累盡空虛 名宦意已矣 林泉計何如 擬近東林寺 溪邊結一廬

臨水一長嘯 忽思十年初 三登甲乙第 一入承明廬 浮生多變化 外事有盈虛 今來伴江叟 沙頭坐釣魚

百鳥乳雛畢 秋鷰獨蹉跎 去社日已近 銜泥意如何 不悟時節晚 徒施工用多 人間事亦爾 不獨鷰營窠

食罷一覺睡 起來兩甌茶 舉頭看日影 已復西南斜 樂人惜日促 憂人厭年賒 無憂無樂者 長短任生涯

青松高百尺 綠蕙低數寸 同生大塊間 長短各有分 長者不可退 短者不可進 若用此理推 窮通兩無悶

椿壽八千春 槿花不經宿 中間復何有 冉冉孤竹生 竹身三年老 竹色四時綠 雖謝椿有餘 猶勝槿不足

肺病不飲酒 眼昏不讀書 端然無所作 身意閑有餘 雞棲籬落晚 雪映林木疎 幽獨已云極 何必山中居

朝暖就南軒 暮寒歸後屋 晚酒一兩杯 夜棊三數局 寒灰埋暗火 曉燄凝殘燭 不嫌貧冷人 時來同一宿

朝從紫禁歸 暮出青門去 勿言城東陌 便是江南路 揚鞭簇車馬 揮手辭親故 我生本無鄉 心安是歸處

昨夜鳳池頭 今夜藍溪口 明月本無心 行人自回首 新秋松影下 半夜鐘聲後 清影不宜昏 聊將茶代酒

我愛此山頭 及此三登歷 紫霞舊精舍 寥落空泉石 朝市日喧隘 雲林長悄寂 猶存住寺僧 肯有歸山客

昔君烏紗帽 贈我白頭翁 帽今在頂上 君已歸泉中 物故猶堪用 人亡不可逢 岐山今夜月 墳樹正秋風

食飽拂枕臥 睡足起閑吟 淺酌一杯酒 緩彈數弄琴 既可暢情性 亦足傲光陰 誰知利名盡 無復長安心

海水明月出 禁中清夜長 東南樓殿白 稍稍上宮牆 淨落金塘水 明浮玉砌霜 不比人間見 塵土汚清光

白髮生一莖 朝來明鏡裏 勿言一莖少 滿頭從此始 青山方遠別 黃綬初從仕 未料容鬢間 蹉跎忽如此

塵土長路晚 風煙廢宮秋 相逢立馬語 盡日此橋頭 知君不得意 鬱鬱來西遊 惆悵新豐店 何人識馬周

下馬柳陰下 獨上堤上行 故人千萬里 新蟬三兩聲 城中曲江水 江上江陵城 兩地新秋思 應同此日情

曉鼓聲已半 離筵坐難久 請君斷腸歌 送我和淚酒 月落欲明前 馬嘶初別後 浩浩暗塵中 何由見回首

北園東風起 雜花次第開 心知須臾落 一日三四來 花下豈無酒 欲酌復遲迴 所思眇千里 誰勸我一杯

秋鴻次第過 哀猨朝夕聞 是日孤舟客 此地亦離羣 濛濛潤衣雨 漠漠冒帆雲 不醉潯陽酒 煙波愁殺人

荒涼滿庭草 偃亞侵檐竹 府吏下廳簾 家僮開被襆 數聲城上漏 一點窗間燭 官曹冷似冰 誰肯來同宿

悄悄復悄悄 城隅隱林杪 山郭燈火稀 峽天星漢少 年光東流水 生計南枝鳥 月沒江沈沈 西樓殊未曉

脈脈復脈脈 東樓無宿客 城闇雲霧多 峽深田地窄 宵燈尚留燄 晨禽初展翮 欲知山高低 不見東方白

城上雲霧開 沙頭風浪定 參差亂山出 澹泞平江淨 行客舟已遠 居人酒初醒 嫋嫋秋竹梢 巴蟬聲似磬

江花已萎絕 江草已消歇 遠客何處歸 孤舟今日發 杜鵑聲似哭 湘竹斑如血 共是多感人 仍爲此中別

朝起視事畢 晏坐飽食終 散步長廊下 臥退小齋中 拙政自多暇 幽情誰與同 孰云二千石 心如田野翁

西日照高樹 樹頭子規鳴 東風吹野水 水畔江蘺生 盡日看山立 有時尋澗行 兀兀長如此 何許似專城

亦莫戀此身 亦莫厭此身 此身何足戀 萬劫煩惱根 此身何足厭 一聚虛空塵 無戀亦無厭 始是逍遙人

寵新卿典禮 會盛客徵文 不失遷鶯侶 因成賀燕羣 池臺晴間雪 冠蓋暮和雲 共仰曾攀處 年深桂尚熏

惆悵時節晚 兩情千里同 離憂不散處 庭樹正秋風 燕影動歸翼 蕙香銷故叢 佳期與芳歲 牢落兩成空

麗句勞相贈 佳期恨有違 早知留酒待 悔不趁花歸 春盡綠醅老 雨多紅萼稀 今朝如一醉 猶得及芳菲

未將時會合 且與俗浮沈 鴻養青冥翮 蛟潛雲雨心 煙郊春別遠 風磧暮程深 墨客投何處 幷州舊翰林

得道即無著 隨緣西復東 貌依年臘老 心到夜禪空 山宿馴溪虎 江行濾水蟲 悠悠塵客思 春滿碧雲中

晚景函關路 涼風社日天 青巖新有燕 紅樹欲無蟬 愁立驛樓上 厭行官堠前 蕭條秋興苦 漸近二毛年

花落鳥嚶嚶 南歸稱野情 月宜秦嶺宿 春好蜀江行 鄉路通雲棧 郊扉近錦城 烏臺陟岡送 人羨別時榮

離離原上草 一歲一枯榮 野火燒不盡 春風吹又生 遠芳侵古道 晴翠接荒城 又送王孫去 萋萋滿別情

不與人境接 寺門開向山 暮鐘寒鳥聚 秋雨病僧閑 月隱雲樹外 螢飛廊宇間 幸投花界宿 暫得靜心顏

滿眼雲水色 月明樓上人 旅愁春入越 鄉夢夜歸秦 道路通荒服 田園隔虜塵 悠悠滄海畔 十載避黃巾

感時思弟妹 不寐百憂生 萬里經年別 孤燈此夜情 病容非舊日 歸思逼新正 早晚重歡會 羇離各長成

郊居人事少 晝臥對林巒 窮巷厭多雨 貧家愁早寒 葛衣秋未換 書卷病仍看 若問生涯計 前溪一釣竿

守歲尊無酒 思鄉淚滿巾 始知爲客苦 不及在家貧 畏老偏驚節 防愁預惡春 故園今夜裏 應念未歸人

二月村園暖 桑間戴勝飛 農夫舂舊穀 蠶妾擣新衣 牛馬因風遠 雞豚過社稀 黃昏林下路 鼓笛賽神歸

衰容常晚櫛 秋鏡偶新磨 一與清光對 方知白髮多 鬢毛從幻化 心地付頭陀 任意渾成雪 其如似夢何

賜歡仍許醉 此會興如何 翰苑主恩重 曲江春意多 花低羞豔妓 鶯散讓清歌 共道升平樂 元和勝永和

涼風木槿籬 暮雨槐花枝 幷起新秋思 爲得故人詩 避地鳥擇木 升朝魚在池 城中與山下 喧靜闇相思

念別感時節 早蛩聞一聲 風簾夜涼入 露簟秋意生 燈盡夢初罷 月斜天未明 闇凝無限思 起傍藥闌行

病眠夜少夢 閑立秋多思 寂寞餘雨晴 蕭條早寒至 鳥棲紅葉樹 月照青苔地 何況鏡中年 又過三十二

君入空臺去 朝往暮還來 我入泉臺去 泉門無復開 鰥夫任繫職 穉女未勝哀 寂寞咸陽道 家人覆墓迴

斜月入前楹 迢迢夜坐情 梧桐上階影 蟋蟀近牀聲 曙傍窗間至 秋從簟上生 感時因憶事 不寢到雞鳴

索莫少顏色 池邊無主禽 難收帶泥翅 易結著人心 頂毳落殘碧 尾花銷闇金 放歸飛不得 雲海故巢深

煙澹月濛濛 舟行夜色中 江鋪滿槽水 帆展半檣風 叫曙嗸嗸鴈 啼秋唧唧蟲 只應催北客 早作白鬚翁

節物行搖落 年顏坐變衰 樹初黃葉日 人欲白頭時 鄉國程程遠 親朋處處辭 唯殘病與老 一步不相離

南浦閑行罷 西樓小宴時 望湖凭檻久 待月放杯遲 江果嘗盧橘 山歌聽竹枝 相逢且同樂 何必舊相知

逐處花皆好 隨年貌自衰 紅櫻滿眼日 白髮半頭時 倚樹無言久 攀條欲放遲 臨風兩堪歎 如雪復如絲

職散優閑地 身慵老大時 送春唯有酒 銷日不過棊 祿米麞牙稻 園蔬鴨脚葵 飽餐仍晏起 餘暇弄龜兒

花盡頭新白 登樓意若何 歲時春日少 世界苦人多 愁醉非因酒 悲吟不是歌 求師治此病 唯勸讀楞伽

竹寺初晴日 花塘欲曉春 野猨疑弄客 山鳥似呼人 酒嫩傾金液 茶新碾玉塵 可憐幽靜地 堪寄老慵身

久雨南湖漲 新晴北客過 日沈紅有影 風定綠無波 岸沒閭閻少 灘平船舫多 可憐心賞處 其奈獨遊何

外事因慵廢 中懷與靜期 尋泉上山遠 看筍出林遲 白石磨樵斧 青竿理釣絲 澄清深淺好 最愛夕陽時

匹馬來郊外 扁舟在水濱 可憐衝雨客 來訪阻風人 小榼酤清醑 行廚煮白鱗 停杯看柳色 各憶故園春

散吏閑如客 貧州冷似村 早涼湖北岸 殘照郭西門 嬾鑷從鬚白 休治任眼昏 老來何所用 少興不多言

朱檻在空虛 涼風八月初 山形如峴首 江色似桐廬 佛寺乘船入 人家枕水居 高亭仍有月 今夜宿何如

盡日行還歇 遲遲獨上山 攀藤老筋力 照水病容顏 陶巷招居住 茅家許往還 飽諳榮辱事 無意戀人間

行年四十五 兩鬢半蒼蒼 清瘦詩成癖 粗豪酒放狂 老來尤委命 安處即爲鄉 或擬廬山下 來春結草堂

薄晚支頤坐 中宵枕臂眠 一從身去國 再見日周天 老度江南歲 春拋渭北田 潯陽來早晚 明日是三年

卑濕沙頭宅 連陰雨夜天 共聽檐溜滴 心事兩悠然 把酒循環飲 移牀曲尺眠 莫言非故舊 相識已三年

山齋方獨往 塵事莫相仍 藍轝辭鞍馬 緇徒換友朋 朝餐唯藥菜 夜伴只紗燈 除却青衫在 其餘便是僧

密座移紅毯 酡顏照淥杯 雙娥留且住 五馬任先迴 醉耳歌催醒 愁眉笑引開 平生少年興 臨老暫重來

蕭灑登山去 龍鍾遇雨迴 磴危攀薜荔 石滑踐莓苔 韤汙君相謔 鞵穿我自咍 莫欺泥土脚 曾蹋玉階來

彭蠡湖天晚 桃花水氣春 鳥飛千白點 日沒半紅輪 何必爲遷客 無勞是病身 但來臨此望 少有不愁人

雲黑雨翛翛 江昏水闇流 有風催解纜 無月伴登樓 酒罷無多興 帆開不少留 唯看一點火 遙認是行舟

有女名羅子 生來纔兩春 我今年已長 日夜二毛新 顧念嬌啼面 思量老病身 直應頭似雪 始得見成人

寂寞清明日 蕭條司馬家 留餳和冷粥 出火煮新茶 欲別能無酒 相留亦有花 南遷更何處 此地已天涯

向晚雙池好 初晴百物新 褭枝翻翠羽 濺水躍紅鱗 萍汎同遊子 蓮開當麗人 臨流一惆悵 還憶曲江春

白髮長興歎 青娥亦伴愁 寒衣補燈下 小女戲牀頭 闇澹屏幃故 淒涼枕席秋 貧中有等級 猶勝嫁黔婁

子騁丹青日 予當醜老時 無勞役神思 更畫病容儀 迢遞麒麟閣 圖功未有期 區區尺素上 焉用寫真爲

潯陽白司馬 夜送孟功曹 江闇管弦急 樓明燈火高 湖波翻似箭 霜草殺如刀 且莫開征櫂 陰風正怒號

遇興尋文客 因歡命酒徒 春遊憶親故 夜會似京都 詩思閑仍在 鄉愁醉暫無 狂來欲起舞 慙見白髭鬚

眷眄情無恨 優容禮有餘 三年爲郡吏 一半許山居 酒熟心相待 詩來手自書 庾樓春好醉 明月且回車

漫把參同契 難燒伏火砂 有時成白首 無處問黃芽 幻世如泡影 浮生抵眼花 唯將綠醅酒 且替紫河車

轉枕重安寢 回頭一欠伸 紙窗明覺曉 布被暖知春 莫強疎慵性 須安老大身 雞鳴一覺睡 不博早朝人

雲截山腰斷 風驅雨脚迴 早陰江上散 殘熱日中來 却取生衣著 重拈竹簟開 誰能淘晚熱 閑飲兩三杯

一入吳王殿 無人覩翠娥 樓高時見舞 宮靜夜聞歌 半露胷如雪 斜迴臉似波 妍媸各有分 誰敢妬恩多

鞍馬軍城外 笙歌祖帳前 乘潮發湓口 帶雪別廬山 暮景牽行色 春寒散醉顏 共嗟炎瘴地 盡室得生還

竟日語還默 中宵棲復驚 身囚緣彩翠 心苦爲分明 暮起歸巢思 春多憶侶聲 誰能拆籠破 從放快飛鳴

風輭雲不動 郡城東北隅 晚來春澹澹 天氣似京都 弦管隨宜有 杯觴不道無 其如親故遠 無可共歡娛

二毛生鏡日 一葉落庭時 老去爭由我 愁來欲泥誰 空銷閑歲月 不見舊親知 唯弄扶牀女 時時強展眉

東亭盡日坐 誰伴寂寥身 綠桂爲佳客 紅蕉當美人 笑言雖不接 情狀似相親 不作悠悠想 如何度晚春

既悟蓮花藏 須遺貝葉書 菩提無處所 文字本空虛 觀指非知月 忘筌是得魚 聞君登彼岸 捨筏復何如

峽外相逢遠 樽前一會難 即須分手別 且強展眉歡 楚袖蕭條舞 巴弦趣數彈 笙歌隨分有 莫作帝鄉看

嵐霧今朝重 江山此地深 灘聲秋更急 峽氣曉多陰 望闕雲遮眼 思鄉雨滴心 將何慰幽獨 賴此北窗琴

江水三迴曲 愁人兩地情 磨圍山下色 明月峽中聲 晚後連天碧 秋來徹底清 臨流有新恨 照見白鬚生

歲暮紛多思 天涯渺未歸 老添新甲子 病減舊容輝 鄉國仍留念 功名已息機 明朝四十九 應轉悟前非

瘴地風霜早 溫天氣候催 窮冬不見雪 正月已聞雷 震蟄蟲蛇出 驚枯草木開 空餘客方寸 依舊似寒灰

巫峽中心郡 巴城四面春 草青臨水地 頭白見花人 憂喜皆心火 榮枯是眼塵 除非一杯酒 何物更關身

城下巴江水 春來似麴塵 軟沙如渭曲 斜岸憶天津 影蘸新黃柳 香浮小白蘋 臨流搔首坐 惆悵爲何人

草潤衫襟重 沙乾屐齒輕 仰頭聽鳥立 信脚望花行 暇日無公事 衰年有道情 浮生短於夢 夢裏莫營營

東寺臺閣好 上方風景清 數來猶未厭 長別豈無情 戀水多臨坐 辭花剩繞行 最憐新岸柳 手種未全成

執象宗玄祖 貽謀啓孝孫 文高柏梁殿 禮薄霸陵原 宮仗辭天闕 朝儀出國門 生成不可報 二十七年恩

虞帝南巡後 殷宗諒闇中 初辭鑄鼎地 已閉望仙宮 曉落當陵月 秋生滿斾風 前星承帝座 不使北辰空

業大承宗祖 功成付子孫 睿文詩播樂 遺訓史標言 節表中和德 方垂廣利恩 懸知千載後 理代數貞元

夢減三齡壽 哀延七月期 寢園愁望遠 宮仗哭行遲 雲日添寒慘 笳簫向晚悲 因山有遺詔 如葬漢文時

仙去逍遙境 詩留窈窕章 春歸金屋少 夜入壽宮長 鳳引曾辭輦 蠶休昔採桑 陰靈何處感 沙麓月無光

官穩身應泰 春風信馬行 縱忙無苦事 雖病有心情 厚祿兒孫飽 前驅道路榮 花時八入直 無暇賀元兄

閣下燈前夢 巴南城裏遊 覓花來渡口 尋寺到山頭 江色分明綠 猨聲依舊愁 禁鐘驚睡覺 唯不上東樓

宅小人煩悶 泥深馬鈍頑 街東閑處住 日午熱時還 院窄難栽竹 牆高不見山 唯應方寸內 此地覓寬閑

結託白鬚伴 因依青竹叢 題詩新壁上 過酒小窗中 深院晚無白 虛簷涼有風 金貂醉好看 回首紫垣東

晚遇緣才拙 先衰被病牽 那知垂白日 始是著緋年 身外名徒爾 人間事偶然 我朱君紫綬 猶未得差肩

潤氣凝柱礎 繁聲注瓦溝 闇留窗不曉 涼引簟先秋 葉濕蠶應病 泥稀燕亦愁 仍聞放朝夜 誤出到街頭

風雨闇蕭蕭 雞鳴暮復朝 碎聲籠苦竹 冷翠落芭蕉 水鳥投簷宿 泥蛙入戶跳 仍聞蕃客見 明日欲追朝

不覺百年半 何曾一日閑 朝隨燭影出 暮趂鼓聲還 甕裏非無酒 牆頭亦有山 歸來長困臥 早晚得開顏

欲忘忘未得 欲去去無由 兩腋不生翅 二毛空滿頭 坐看新落葉 行上最高樓 暝色無邊際 茫茫盡眼愁

殷勤江郡守 悵望掖垣郎 慙見新瓊什 思歸舊草堂 事隨心未得 名與道相妨 若不休官去 人間到老忙

眼看過半百 早晚掃巖扉 白首誰能住 青山自不歸 百千萬劫障 四十九年非 會擬抽身去 當風斗擻衣

曲江新歲後 冰與水相和 南岸猶殘雪 東風未有波 偶遊身獨自 相憶意如何 莫待春深去 花時鞍馬多

靜巷無來客 深居不出門 鋪沙蓋苔面 掃雪擁松根 漸暖宜閑步 初晴愛小園 覓花都未有 唯覺樹枝繁

地潤東風暖 閑行蹋草芽 呼童遣移竹 留客伴嘗茶 霤滴簷冰盡 塵浮隟日斜 新居未曾到 鄰里是誰家

近來韓閤老 疎我我心知 戶大嫌甜酒 才高笑小詩 靜吟乖月夜 閑醉曠花時 還有愁同處 春風滿鬢絲

近見頭陀伴 云師老更慵 性靈閑似鶴 顏狀古於松 山裏猶難覓 人間豈易逢 仍聞移住處 太白最高峰

靜愛青苔院 深宜白鬢翁 貌將松共瘦 心與竹俱空 暖有低簷日 春多颺幕風 平生閑境界 盡在五言中

好在王員外 平生記得不 共賒黃叟酒 同上莫愁樓 靜接殷勤語 狂隨爛熳遊 那知今日眼 相見冷於秋

地壓坤方重 官兼憲府雄 桂林無瘴氣 柏署有清風 山水衙門外 旌旗艛艓中 大夫應絕席 詩酒與誰同

三月十四夜 西垣東北廊 碧梧葉重疊 紅藥樹低昂 月砌漏幽影 風簾飄闇香 禁中無宿客 誰伴紫微郎

人少庭宇曠 夜涼風露清 槐花滿院氣 松子落堦聲 寂寞挑燈坐 沈吟蹋月行 年衰自無趣 不是厭承明

綽約小天仙 生來十六年 姑山半峰雪 瑤水一枝蓮 晚院花留立 春窗月伴眠 迴眸雖欲語 阿母在傍邊

頭青眉眼細 十四女沙彌 夜靜雙林怕 春深一食飢 步慵行道困 起晚誦經遲 應似仙人子 花宮未嫁時

曉垂朱綬帶 晚著白綸巾 出去爲朝客 歸來是野人 兩飱聊過日 一榻足容身 此外皆閑事 時時訪老陳

送客出門後 移牀下砌初 趂涼行繞竹 引睡臥看書 老更爲官拙 慵多向事疎 松窗倚藤杖 人道似僧居

暖擁紅爐火 閑搔白髮頭 百年慵裏過 萬事醉中休 有室同摩詰 無兒比鄧攸 莫論身在日 身後亦無憂

憶昨徵還日 三人歸路同 此生都是夢 前事旋成空 杓直泉埋玉 虞平燭過風 唯殘樂天在 頭白向江東

停驂歇路隅 重感一長吁 擾擾生還死 紛紛榮又枯 困支青竹杖 閑捋白髭鬚 莫歎身衰老 交遊半已無

旅思正茫茫 相逢此道傍 曉嵐林葉暗 秋露草花香 白髮江城守 青衫水部郎 客亭同宿處 忽似夜歸鄉

謫宦心都慣 辭鄉去不難 緣留龜子住 涕淚一闌干 小子須嬌養 鄒婆爲好看 銀匙封寄汝 憶我即加餐

昔是詩狂客 今爲酒病夫 強飲翻悵望 縱醉不歡娛 鬢髮三分白 交親一半無 郢城君莫厭 猶校近京都

泉石尚依依 林疎僧亦稀 何年辭水閣 今夜宿雲扉 謾獻長楊賦 虛拋薜荔衣 不能成一事 贏得白頭歸

少睡多愁客 中宵起望鄉 沙明連浦月 帆白滿船霜 近海江彌闊 迎秋夜更長 煙波三十宿 猶未到錢唐

雪鬢年顏老 霜庭景氣秋 病看妻檢藥 寒遣婢梳頭 身外名何有 人間事且休 澹然方寸內 唯擬學虛舟

北客勞相訪 東樓爲一開 褰簾待月出 把火看潮來 豔聽竹枝曲 香傳蓮子杯 寒天殊未曉 歸騎却遲迴

蹇步垂朱綬 華纓映白鬚 何因駐衰老 只有且歡娛 酒興還應在 詩情可便無 登山與臨水 猶未要人扶

極浦收殘雨 高城駐落暉 山明虹半出 松闇鶴雙歸 將吏隨衙散 文書入務稀 閑吟倚新竹 筠粉汙朱衣

老與病相仍 華簪髮不勝 行多朝散藥 睡少夜停燈 祿食分供鶴 朝衣減施僧 性多移不得 郡政謾如繩

雪髮隨梳落 霜毛繞鬢垂 加添老氣味 改變舊容儀 不肯長如漆 無過總作絲 最憎明鏡裏 黑白半頭時

晚坐松簷下 宵眠竹閣間 清虛當服藥 幽獨抵歸山 巧未能勝拙 忙應不及閑 無勞別修道 即此是玄關

獨酌無多興 閑吟有所思 一杯新歲酒 兩句故人詩 楊柳初黃日 髭鬚半白時 蹉跎春氣味 彼此老心知

火銷灰復死 疎棄已經旬 豈是人情薄 其如天氣春 風寒忽再起 手冷重相親 却就紅爐坐 心如逢故人

披衣未冠櫛 晨起入前林 宿露殘花氣 朝光新葉陰 傍松人跡少 隔竹鳥聲深 閑倚小橋立 傾頭時一吟

看舞顏如玉 聽詩韻似金 綺羅從許笑 弦管不妨吟 可惜春風老 無嫌酒醆深 辭花送寒食 併在此時心

鞍馬夜紛紛 香街起暗塵 回鞭招飲妓 分火送歸人 風月應堪惜 杯觴莫厭頻 明朝三月盡 忍不送殘春

盡日湖亭臥 心閑事亦稀 起因殘醉醒 坐待晚涼歸 松雨飄藤帽 江風透葛衣 柳堤行不厭 沙軟絮霏霏

拂波雲色重 灑葉雨聲繁 水鷺雙飛起 風荷一向翻 空濛連北岸 蕭颯入東軒 或擬湖中宿 留船在寺門

老逼教垂白 官科遣著緋 形骸雖有累 方寸却無機 遇酒多先醉 逢山愛晚歸 沙鷗不知我 猶被隼旟飛

滿眼雖多客 開眉復向誰 少年非我伴 秋夜與君期 落魄俱耽酒 殷勤共愛詩 相憐別有意 彼此老無兒

歲熟人心樂 朝遊復夜遊 春風來海上 明月在江頭 燈火家家市 笙歌處處樓 無妨思帝里 不合厭杭州

草淺馬翩翩 新晴薄暮天 柳條春拂面 衫袖醉垂鞭 立語花堤上 行吟水寺前 等閑消一日 不覺過三年

煩暑鬱未退 涼飆潛已起 寒溫與盛衰 遰相爲表裏 蕭蕭秋林下 一葉忽先委 勿言微搖落 搖落從此始

頳錦支綠綺 韻同相感深 千年古澗石 八月秋堂琴 引出山水思 助成金玉音 人間無可比 比我與君心

朝亦隨羣動 暮亦隨羣動 榮華瞬息間 求得將何用 形骸與冠蓋 假合相戲弄 但異睡著人 不知夢是夢

一家五十口 一郡十萬戶 出爲差科頭 入爲衣食主 水旱合心憂 飢寒須手撫 何異食蓼蟲 不知苦是苦

公私頗多事 衰憊殊少歡 迎送賓客嬾 鞭笞黎庶難 老耳倦聲樂 病口厭桮盤 既無可戀者 何以不休官

一日復一日 自問何留滯 爲貧逐日俸 擬作歸田計 亦須隨豐約 可得無限劑 若待足始休 休官在何歲

官舍非我廬 官園非我樹 洛中有小宅 渭上有別墅 既無婚嫁累 幸有歸休處 歸去誠已遲 猶勝不歸去

共作千里伴 俱爲一郡迴 歲陰中路盡 鄉思先春來 山雪晚猶在 淮冰晴欲開 歸歟吟可作 休戀主人杯

我年五十七 榮名得幾許 甲乙三道科 蘇杭兩州主 才能本淺薄 心力虛勞苦 可能隨衆人 終老於塵土

陰陰花院月 耿耿蘭房燭 中有弄琴人 聲貌俱如玉 清泠石泉引 雅澹風松曲 遂使君子心 不愛凡絲竹

李放寫我真 寫來二十載 莫問真何如 畫亦銷光彩 朱顏與玄鬢 日夜改復改 無嗟貌遽非 且喜身猶在

南省去拂衣 東都來掩扉 病將老齊至 心與身同歸 白首外緣少 紅塵前事非 懷哉紫芝叟 千載心相依

月在洛陽天 天高淨如水 下有白頭人 擥衣中夜起 思遠鏡亭上 光深書殿裏 眇然三處心 相去各千里

家雖日漸貧 猶未苦飢凍 身雖日漸老 幸無急病痛 眼逢鬧處合 心向閑時用 既得安穩眠 亦無顛倒夢

灼灼早春梅 東南枝最早 持來翫未足 花向手中老 芳香銷掌握 悵望生懷抱 豈無後開花 念此先開好

城頭傳鼓角 燈下整衣冠 夜鏡藏鬚白 秋泉漱齒寒 欲將閑送老 須著病辭官 更待年終後 支持歸計看

盡日前軒臥 神閑境亦空 有山當枕上 無事到心中 簾卷侵牀日 屏遮入座風 望春春未到 應在海門東

浦乾潮未應 堤濕凍初銷 粉片妝梅朵 金絲刷柳條 鴨頭新綠水 鴈齒小紅橋 莫怪珂聲碎 春來五馬驕

失爲庭前雪 飛因海上風 九霄應得侶 三夜不歸籠 聲斷碧雲外 影沈明月中 郡齋從此後 誰伴白頭翁

曉報櫻桃發 春攜酒客過 綠餳黏盞杓 紅雪壓枝柯 天色晴明少 人生事故多 停桮替花語 不醉擬如何

三載臥山城 閑知節物情 鶯多過春語 蟬不待秋鳴 氣嗽因寒發 風痰欲雨生 病身無所用 唯解卜陰晴

北院人稀到 東窗事最偏 竹煙行竈上 石壁臥房前 性拙身多暇 心慵事少緣 還如病居士 唯置一牀眠

五十錢唐守 應爲送老官 濫蒙辭客愛 猶作近臣看 鑿落愁須飲 琵琶悶遣彈 白頭雖強醉 不似少年歡

新篇日日成 不是愛聲名 舊句時時改 無妨悅性情 但令長守郡 不覺却歸城 祗擬江湖上 吟哦過一生

錫杖登高寺 香爐憶舊峰 偶來舟不繫 忽去鳥無蹤 豈要留離偈 寧勞動別容 與師俱是夢 夢裏暫相逢

耆老遮歸路 壺漿滿別筵 甘棠無一樹 那得淚潸然 稅重多貧戶 農饑足旱田 唯留一湖水 與汝救凶年

三十年前路 孤舟重往還 繞身新眷屬 舉目舊鄉關 事去唯留水 人非但見山 啼襟與愁鬢 此日兩成斑

別業埇城北 拋來二十春 改移新徑路 變換舊村鄰 有稅田疇薄 無官弟姪貧 田園何用問 強半屬他人

汴河無景思 秋日又淒淒 地薄桑麻瘦 村貧屋舍低 早苗多間草 濁水半和泥 最是蕭條處 茅城驛向西

決決涌巖穴 濺濺出洞門 向東應入海 從此不歸源 似葉飄辭樹 如雲斷別根 吾身亦如此 何日返鄉園

本性好絲桐 塵機聞即空 一聲來耳裏 萬事離心中 清暢堪銷疾 恬和好養蒙 尤宜聽三樂 安慰白頭翁

酒醒閑獨步 小院夜深涼 一領新秋簟 三間明月廊 未收殘盞杓 初換熱衣裳 好是幽眠處 松陰六尺牀

煙景澹濛濛 池邊微有風 覺寒蛬近壁 知瞑鶴歸籠 長貌隨年改 衰情與物同 夜來霜厚薄 梨葉半低紅

別來王閣老 三歲似須臾 鬢上斑多少 桮前興有無 官從分緊慢 情莫問榮枯 許入朱門否 籃輿一病夫

小竹圍庭匝 平池與砌連 閑多臨水坐 老愛向陽眠 營役拋身外 幽奇送枕前 誰家臥牀脚 解繫釣魚船

天祿閣門開 甘泉侍從回 圖書皆帝籍 寮友盡仙才 騎省通中掖 龍樓隔上臺 猶憐病宮相 詩寄洛陽來

暖閣春初入 溫爐興稍闌 晚風猶冷在 夜火且留看 獨宿相依久 多情欲別難 誰能共天語 長遣四時寒

弊宅須重葺 貧家乏羨財 橋憑川守造 樹倩府僚栽 朱板新猶濕 紅英暖漸開 仍期更攜酒 倚檻看花來

閑遶洛陽城 無人知姓名 病乘籃轝出 老著茜衫行 處處花相引 時時酒一傾 借君溪閣上 醉詠兩三聲

孟夏愛吾廬 陶潛語不虛 花樽飄落酒 風案展開書 鄰女偷新果 家僮漉小魚 不知皇甫七 池上興何如

亂雪千花落 新絲兩鬢生 老除吳郡守 春別洛陽城 江上今重去 城東更一行 別花何用伴 勸酒有殘鶯

鳥棲魚不動 月照夜江深 身外都無事 舟中只有琴 七弦爲益友 兩耳是知音 心靜即聲淡 其間無古今

淮水東南闊 無風渡亦難 孤煙生乍直 遠樹望多圓 春浪櫂聲急 夕陽帆影殘 清流宜映月 今夜重吟看

經旬不飲酒 踰月未聞歌 豈是風情少 其如塵事多 虎丘慙客問 娃館妬人過 莫笑籠中鶴 相看去幾何

荷芰綠參差 新秋水滿池 早涼生北檻 殘照下東籬 露飽蟬聲嬾 風乾柳意衰 過潘二十歲 何必更愁悲

風琴秋拂匣 月戶夜開關 榮啓先生樂 姑蘇太守閑 傳聲千古後 得意一時間 却怪鍾期耳 唯聽水與山

露墜萎花槿 風吹敗葉荷 老心歡樂少 秋眼感傷多 芳歲今如此 衰翁可奈何 猶應不如醉 試遣喚笙歌

豈獨年相迫 兼爲病所侵 春來痰氣動 老去嗽聲深 眼暗猶操筆 頭斑未挂簪 因循過日月 真是俗人心

足傷遭馬墜 腰重倩人擡 秪合窗間臥 何由花下來 坐依桃葉枝 行呷地黃桮 強出非他意 東風落盡梅

紅杏初生葉 青梅已綴枝 闌珊花落後 寂寞酒醒時 坐悶低眉久 行慵舉足遲 少年君莫怪 頭白自應知

林下春將盡 池邊日半斜 櫻桃落砌顆 夜合隔簾花 嘗酒留閑客 行茶使小娃 殘杯勸不飲 留醉向誰家

紅紫共紛紛 祗承老使君 移舟木蘭櫂 行酒石榴帬 水色窗窗見 花香院院聞 戀他官舍住 雙鬢白如雲

日覺雙眸暗 年驚兩鬢蒼 病應無處避 老更不宜忙 徇俗心情少 休官道理長 今秋歸去定 何必重思量

好是清涼地 都無繫絆身 晚晴宜野寺 秋景屬閑人 淨石堪敷坐 寒泉可濯巾 自慙容鬢上 猶帶郡庭塵

自開山寺路 水陸往來頻 銀勒牽驕馬 花船載麗人 芰荷生欲徧 桃李種仍新 好住湖堤上 長留一道春

風轉雲頭歛 煙銷水面開 晴虹橋影出 秋雁櫓聲來 郡靜官初罷 鄉遙信未迴 明朝是重九 誰勸菊花桮

酒助疎頑性 琴資緩慢情 有慵將送老 無智可勞生 忽忽忘機坐 倀倀任運行 家鄉安處是 那獨在神京

久貯滄浪意 初辭桎梏身 昏昏常帶酒 默默不應人 坐穩便箕踞 眠多愛欠伸 客來存禮數 始著白綸巾

何事出長洲 連宵飲不休 醒應難作別 歡漸少於愁 燈火穿村市 笙歌上驛樓 何言五十里 已不屬蘇州

但要前塵減 無妨外相同 雖過酒肆上 不離道場中 弦管聲非實 花鈿色是空 何人知此義 唯有淨名翁

腕軟撥頭輕 新教略略成 四弦千遍語 一曲萬重情 法向師邊得 能從意上生 莫欺江外手 別是一家聲

邊角兩三枝 霜天隴上兒 望鄉相並立 向月一時吹 戰馬頭皆舉 征人手盡垂 嗚嗚三奏罷 城上展旌旗

煙翠三秋色 波濤萬古痕 削成青玉片 截斷碧雲根 風氣通巖穴 苔文護洞門 三峰具體小 應是華山孫

林院無情緒 經春不一開 楊花飛作穗 榆莢落成堆 壯氣從中減 流年逐後催 只應如過客 病去老迎來

步月憐清景 眠松愛綠陰 早年詩思苦 晚歲道情深 夜學禪多坐 秋牽興暫吟 悠然兩事外 無處更留心

置心思慮外 滅跡是非間 約俸爲生計 隨官換往還 耳煩聞曉角 眼醒見秋山 賴此松簷下 朝回半日閑

松寂風初定 琴清夜欲闌 偶因羣動息 試撥一聲看 寡鶴當徽怨 秋泉應指寒 慙君此傾聽 本不爲君彈

晨起秋齋冷 蕭條稱病容 清風兩窗竹 白露一庭松 阮籍謀身拙 嵇康向事慵 生涯別有處 浩氣在心胸

嬾鈍尤知命 幽棲漸得朋 門閑無謁客 室靜有禪僧 爐向初冬火 籠停半夜燈 憂勞緣智巧 自喜百無能

急景流如箭 淒風利似刀 暝催雞翅歛 寒束樹枝高 縮水濃和酒 加緜厚絮袍 可憐冬計畢 煖臥醉陶陶

放桮書案上 枕臂火爐前 老愛尋思事 慵多取次眠 妻教卸烏帽 婢與展青氊 便是屏風樣 何勞畫古賢

高居稱君子 瀟灑四無鄰 丞相棟梁久 使君桃李新 凝情看麗句 駐步想清塵 況是寒天客 樓空無主人

泉噴聲如玉 潭澄色似空 練垂青嶂上 珠瀉綠盆中 溜滴三秋雨 寒生六月風 何時此岩下 來作濯纓翁

閑官兼慢使 著處易停輪 況欲逢新歲 仍初見故人 冒寒尋到洛 待煖始歸秦 亦擬同攜手 城東畧看春

偶作關東使 重陪洛下遊 病來從斷酒 老去可禁愁 款曲偏青眼 蹉跎各白頭 蓬山閑氣味 依約似龍樓

攜手池邊月 開襟竹下風 驅愁知酒力 破睡見茶功 居處東西接 年顏老少同 能來爲伴否 伊上作漁翁

微雨灑園林 新晴好一尋 低風洗池面 斜日拆花心 暝助嵐陰重 春添水色深 不如陶省事 猶抱有弦琴

几榻臨池坐 軒車冒雪過 交親致桮酒 僮僕解笙歌 流歲行將晚 浮榮得幾多 林泉應問我 不住意如何

好住舊林泉 回頭一悵然 漸知吾潦倒 深愧爾留連 欲作棲雲計 須營種黍錢 更容求一郡 不得亦歸田

左轄輟中臺 門東委上才 彤襜經宿到 絳帳及春開 民望懇難奪 天心慈易回 那知不隔歲 重借寇恂來

身外無羈束 心中少是非 被花留便住 逢酒醉方歸 人事行時少 官曹入日稀 春寒遊正好 穩馬薄綿衣

警露聲音好 沖天相貌殊 終宜向遼廓 不稱在泥塗 白首勞爲伴 朱門幸見呼 不知疎野性 解愛鳳池無

虛窗兩叢竹 靜室一爐香 門外紅塵合 城中白日忙 無煩尋道士 不要學仙方 自有延年術 心閑歲月長

從陝至東京 山低路漸平 風光四百里 車馬十三程 花共垂鞭看 桮多並轡傾 笙歌與談笑 隨分自將行

小宴追涼散 平橋步月回 笙歌歸院落 燈火下樓臺 殘暑蟬催盡 新秋雁帶來 將何迎睡興 臨臥舉殘桮

人定月朧明 香消枕簟清 翠屏遮燭影 紅袖下簾聲 坐久吟方罷 眠初夢未成 誰家教鸚鵡 故故語相驚

褭褭涼風動 淒淒寒露零 蘭衰花始白 荷破葉猶青 獨立棲沙鶴 雙飛照水螢 若爲寥落境 仍值酒初醒

谷口誰家住 雲扃鎖竹泉 主人何處去 蘿薜換貂蟬 籍在金閨內 班排玉扆前 誠知憶山水 歸得是何年

魏王堤下水 聲似使君灘 惆悵回頭聽 躊躕立馬看 蕩風波眼急 翻雪浪心寒 憶得瞿唐事 重吟行路難

柳闇長廊合 花深小院開 蒼頭鋪錦褥 皓腕捧銀桮 繡帽珠稠綴 香衫袖窄裁 將軍拄毬杖 看按柘枝來

竹馬書薨歲 銅龍表葬時 永言窀穸事 全用少陽儀 壽夭由天命 哀榮出聖慈 恭聞褒贈詔 軫念在與夷

剪葉藩封早 承華冊命尊 笙歌辭洛苑 風雪蔽梁園 鹵簿凌霜宿 銘旌向月翻 宮寮不逮事 哭送出都門

過夏衣香潤 迎秋簟色鮮 斜支花石枕 臥詠蘂珠篇 泥濘非遊日 陰沈好睡天 能來同宿否 聽雨對牀眠

竹院新晴夜 松窗未臥時 共琴爲老伴 與月有秋期 玉軫臨風久 金波出霧遲 幽音待清景 唯是我心知

黃葉聚牆角 青苔圍柱根 被經霜後薄 鏡遇雨來昏 半卷寒簷幕 斜開暖閣門 迎冬兼送老 只仰酒盈尊

遍覽古今集 都無秋雪詩 陽春先唱後 陰嶺未消時 草訝霜凝重 松疑鶴散遲 清光莫獨占 亦對白雲司

城上歸時晚 庭前宿處危 月明無葉樹 霜滑有風枝 啼澀飢喉咽 飛低凍翅垂 畫堂鸚鵡鳥 冷暖不相知

蟬發一聲時 槐花帶兩枝 只應催我老 兼遣報君知 白髮生頭速 青雲入手遲 無過一桮酒 相勸數開眉

有起皆因滅 無暌不暫同 從歡終作慼 轉苦又成空 次第花生眼 須臾燭過風 更無尋覓處 鳥跡印空中

芳景多遊客 衰翁獨在家 肺傷妨飲酒 眼痛忌看花 寺路隨江曲 宮牆夾道斜 羨君猶壯健 不枉度年華

何處春深好 春深富貴家 馬爲中路鳥 妓作後庭花 羅綺驅論隊 金銀用斷車 眼前何所苦 唯苦日西斜

何處春深好 春深貧賤家 荒涼三徑草 冷落四鄰花 奴困歸傭力 妻愁出賃車 途窮平路險 舉足劇褒斜

何處春深好 春深執政家 鳳池添硯水 雞樹落衣花 詔借當衢宅 恩容上殿車 延英開對久 門與日西斜

何處春深好 春深方鎮家 通犀排帶胯 瑞鶻勘袍花 飛絮衝毬馬 垂楊拂妓車 戎裝拜春設 左握寶刀斜

何處春深好 春深刺史家 陰繁棠布葉 岐秀麥分花 五疋鳴珂馬 雙輪畫軾車 和風引行樂 葉葉隼旟斜

何處春深好 春深學士家 鳳書裁五色 馬鬣剪三花 蠟炬開明火 銀臺賜物車 相逢不敢揖 彼此帽低斜

何處春深好 春深女學家 慣看溫室樹 飽識浴堂花 御印提隨仗 香牋把下車 宋家宮樣髻 一片綠雲斜

何處春深好 春深御史家 絮縈驄馬尾 蝶繞繡衣花 破柱行持斧 埋輪立駐車 入班遙認得 魚貫一行斜

何處春深好 春深遷客家 一桮寒食酒 萬里故園花 炎瘴蒸如火 光陰走似車 爲憂鵩鳥至 只恐日光斜

何處春深好 春深經業家 唯求太常第 不管曲江花 折桂名慙郄 收螢志慕車 官場泥補處 最怕寸陰斜

何處春深好 春深隱士家 野衣裁薜葉 山飯曬松花 蘭索紉幽珮 蒲輪駐軟車 林間箕踞坐 白眼向人斜

何處春深好 春深漁父家 松灣隨櫂月 桃浦落船花 投餌移輕楫 牽輪轉小車 蕭蕭蘆葉裏 風起釣絲斜

何處春深好 春深潮戶家 濤翻三月雪 浪噴四時花 曳練馳千馬 驚雷走萬車 餘波落何處 江轉富陽斜

何處春深好 春深痛飲家 十分桮裏物 五色眼前花 餔歠眠糟甕 流涎見麴車 中山一沈醉 千度日西斜

何處春深好 春深上巳家 蘭亭席上酒 曲洛岸邊花 弄水遊童櫂 湔裾小婦車 齊橈爭渡處 一匹錦標斜

何處春深好 春深寒食家 玲瓏鏤雞子 宛轉綵毬花 碧草追遊騎 紅塵拜掃車 鞦韆細腰女 搖曳逐風斜

何處春深好 春深博弈家 一先爭破眼 六聚鬬成花 鼓應投壺馬 兵衝象戲車 彈碁局上事 最妙是長斜

何處春深好 春深嫁女家 紫排襦上雉 黃帖鬢邊花 轉燭初移障 鳴環欲上車 青衣傳氈褥 錦繡一條斜

何處春深好 春深娶婦家 兩行籠裏燭 一樹扇間花 賓拜登華席 親迎障幰車 催妝詩未了 星斗漸傾斜

何處春深好 春深妓女家 眉欺楊柳葉 裙妬石榴花 蘭麝熏行被 金銅釘坐車 杭州蘇小小 人道最夭斜

我有白頭戒 聞於韓侍郎 老多憂活計 病更戀班行 矍鑠誇身健 周遮說話長 不知吾免否 兩鬢已成霜

夜來風雨急 無復舊花林 枝上三分落 園中二寸深 日斜啼鳥思 春盡老人心 莫怪添桮飲 情多酒不禁

夕照紅於燒 晴空碧勝藍 獸形雲不一 弓勢月初三 雁思來天北 砧愁滿水南 蕭條秋氣味 未老已深諳

碧簟絳紗帳 夜涼風景清 病聞和藥氣 渴聽碾茶聲 露竹偷燈影 煙松護月明 何言千里隔 秋思一時生

齒髮各蹉跎 疎慵與病和 愛花心在否 見酒興如何 年長風情少 官高俗慮多 幾時紅燭下 聞唱竹枝歌

春黛雙蛾嫩 秋蓬兩鬢侵 謀歡身太晚 恨老意彌深 薄解燈前舞 尤能酒後吟 花叢便不入 猶自未甘心

宅院小牆庳 坊門帖牓遲 舊恩慚自薄 前事悔難追 籠鳥無常主 風花不戀枝 今宵在何處 唯有月明知

驛吏引藤轝 家童開竹扉 往時多暫住 今日是長歸 眼下有衣食 耳邊無是非 不論貧與富 飲水亦應肥

但有閑銷日 都無事繫懷 朝眠因客起 午飯伴僧齋 樹合陰交戶 池分水夾階 就中今夜好 風月似江淮

里巷多通水 林園盡不扃 松身爲外戶 池面是中庭 元氏詩三帙 陳家酒一瓶 醉來狂發詠 鄰女暎籬聽

開緘思浩然 獨詠晚風前 人貌非前日 蟬聲似去年 槐花新雨後 柳影欲秋天 聽罷無他計 相思又一篇

老宜官冷靜 貧賴俸優饒 熱月無堆案 寒天不趂朝 傍看應寂寞 自覺甚逍遙 徒對盈尊酒 兼無愁可銷

禦熱蕉衣健 扶羸竹杖輕 誦經凭檻立 散藥繞廊行 暝槿無風落 秋蟲欲雨鳴 身閑當將息 病亦有心情

張翰一桮酒 榮期三樂歌 聰明傷混沌 煩惱汚頭陁 簟冷秋生早 堦閑日上多 近來門更靜 無雀可張羅

照水容雖老 登山力未衰 欲眠先命酒 暫歇亦吟詩 且喜身無縛 終慙鬢有絲 迴頭語閑伴 閑校十年遲

何處難忘酒 長安喜氣新 初登高第後 乍作好官人 省壁明張牓 朝衣穩稱身 此時無一醆 爭奈帝城春

何處難忘酒 天涯話舊情 青雲俱不達 白髮遞相驚 二十年前別 三千里外行 此時無一醆 何以敘平生

何處難忘酒 朱門羨少年 春分花發後 寒食月明前 小院迴羅綺 深房理管弦 此時無一醆 爭過豔陽天

何處難忘酒 霜庭老病翁 闇聲啼蟋蟀 乾葉落梧桐 鬢爲愁先白 顏因醉暫紅 此時無一醆 何計奈秋風

何處難忘酒 軍功第一高 還鄉隨露布 半路授旌旄 玉柱剝葱手 金章爛椹袍 此時無一醆 何以騁雄豪

何處難忘酒 青門送別多 歛襟收涕淚 簇馬聽笙歌 煙樹灞陵岸 風塵長樂坡 此時無一醆 爭奈去留何

何處難忘酒 逐臣歸故園 赦書逢驛騎 賀客出都門 半面瘴煙色 滿衫鄉淚痕 此時無一醆 何物可招魂

莫隱深山去 君應到自嫌 齒傷朝水冷 貌苦夜霜嚴 漁去風生浦 樵歸雪滿巖 不如來飲酒 相對醉厭厭

莫作農夫去 君應見自愁 迎春犂瘦地 趂晚餧羸牛 數被官加稅 稀逢歲有秋 不如來飲酒 相伴醉悠悠

莫作商人去 恓惶君未諳 雪霜行塞北 風水宿江南 藏鏹百千萬 沈舟十二三 不如來飲酒 仰面醉酣酣

莫事長征去 辛勤難具論 何曾畫麟閣 祗是老轅門 蟣蝨衣中物 刀槍面上痕 不如來飲酒 合眼醉昏昏

莫學長生去 仙方悞殺君 那將薤上露 擬待鶴邊雲 矻矻皆燒藥 纍纍盡作墳 不如來飲酒 閑坐醉醺醺

莫上青雲去 青雲足愛憎 自賢誇智慧 相糺鬬功能 魚爛緣吞餌 蛾燋爲撲燈 不如來飲酒 任性醉騰騰

莫入紅塵去 令人心力勞 相爭兩蝸角 所得一牛毛 且滅嗔中火 休磨笑裏刀 不如來飲酒 穩臥醉陶陶

見月連宵坐 聞風盡日眠 室香羅藥氣 籠煖焙茶煙 鶴啄新晴地 雞棲薄暮天 自看淘酒米 倚杖小池前

何處春先到 橋東水北亭 凍花開未得 冷酒酌難醒 就日移輕榻 遮風展小屏 不勞人勸醉 鶯語漸丁寧

雙剎夾虛空 緣雲一徑通 似從忉利下 如過劒門中 燈火光初合 笙歌曲未終 可憐獅子座 舁出淨名翁

寒山十月旦 霜葉一時新 似燒非因火 如花不待春 連行排絳帳 亂落剪紅巾 解駐籃轝看 風前唯兩人

年來私自問 何故不歸京 佩玉腰無力 看花眼不明 老慵難發遣 春病易滋生 賴有彈琴女 時時聽一聲

起晚憐春暖 歸遲愛月明 放慵長飽睡 聞健且閑行 北闕停朝簿 西方入社名 唯吟一句偈 無念是無生

新竹夾平流 新荷拂小舟 衆皆嫌好拙 誰肯伴閑遊 客爲忙多去 僧因飯暫留 獨憐韋處士 盡日共悠悠

老眼花前闇 春衣雨後寒 舊詩多忘却 新酒且嘗看 拙定於身穩 慵應趂伴難 漸銷名利想 無夢到長安

小潭澄見底 閑客坐開襟 借問不流水 何如無念心 彼惟清且淺 此乃寂而深 是義誰能荅 明朝問道林

留司老賓客 春盡興如何 官寺行香少 僧房寄宿多 閑傾一醆酒 醉聽兩聲歌 憶得陶潛語 羲皇無以過

閑遊來早晚 已得一周年 嵩洛供雲水 朝廷乞俸錢 長歌時獨酌 飽食後安眠 聞道山榴發 明朝向玉泉

雲樹玉泉寺 肩舁半日程 更無人作伴 祗共酒同行 新葉千萬影 殘鶯三兩聲 閑遊竟未足 春盡有餘情

頭痛汗盈巾 連宵復達晨 不堪逢苦熱 猶賴是閑人 朝客應煩倦 農夫更苦辛 始慙當此日 得作自由身

何以銷煩暑 端居一院中 眼前無長物 窗下有清風 熱散由心靜 涼生爲室空 此時身自得 難更與人同

出作行香客 歸如坐夏僧 牀前雙草屨 簷下一紗燈 珮委腰無力 冠欹髮不勝 鸞臺龍尾道 合盡少年登

奔走朝行內 棲遲林墅間 多因病後退 少及健時還 斑白霜侵鬢 蒼黃日下山 閑忙俱過日 忙挍不如閑

西風來幾日 一葉已先飛 新霽乘輕屐 初涼換熟衣 淺渠銷慢水 疎竹漏斜暉 薄暮青苔巷 家僮引鶴歸

午時乘興出 薄暮未能還 高上煙中閣 平看雪後山 委形羣動裏 任性一生間 洛下多閑客 其中我最閑

志業過玄晏 詞華似禰衡 多才非福祿 薄命是聰明 不得人間壽 還留身後名 涉江文一首 便可敵公卿

歸來二周歲 二歲似須臾 池藕重生葉 林鴉再引雛 時豐實倉廩 春暖葺庖廚 更作三年計 三年身健無

香火多相對 葷腥久不嘗 黃耆數匙粥 赤箭一甌湯 厚俸將何用 閑居不可忘 明年官滿後 擬買雪堆莊

因下疏爲沼 隨高築作臺 龍門分水入 金谷取花栽 繞岸行初匝 憑軒立未迴 園西有池位 留與後人開

老尹醉醺醺 來隨年少羣 不憂頭似雪 但喜稼如雲 歲望千箱積 秋憐五穀分 何人知帝力 堯舜正爲君

職與才相背 心將口自言 磨鉛教切玉 驅鶴遣乘軒 只合居巖窟 何因入府門 年終若無替 轉恐負君恩

殘暑晝猶長 早涼秋尚嫩 露荷散清香 風竹含疎韻 幽閑竟日臥 衰病無人問 薄暮宅門前 槐花深一寸

八年三月晦 山梨花滿枝 龍門水西寺 夜與遠公期 晏坐自相對 密語誰得知 前後際斷處 一念不生時

西亭晚寂寞 鶯散柳陰繁 水戶簾不卷 風牀席自翻 忽聞車馬客 來訪蓬蒿門 況是張常侍 安得不開尊

青衣報平旦 呼我起盥櫛 今早天氣寒 郎君應不出 又無賓客至 何以銷閑日 已向微陽前 煖酒開詩帙

朝憐一牀日 暮愛一爐火 牀暖日高眠 爐溫夜深坐 雀羅門嬾出 鶴髮頭慵裹 除却劉與吳 何人來問我

池館清且幽 高懷亦如此 有時簾動風 盡日橋照水 靜將鶴爲伴 閑與雲相似 何必學留侯 崎嶇覓松子

早起上肩舁 一杯平旦醉 晚憩下肩舁 一覺殘春睡 身不經營物 心不思量事 但恐綺與里 只如吾氣味

新樹低如帳 小臺平似掌 六尺白藤牀 一莖青竹杖 風飄竹皮落 苔印鶴迹上 幽境與誰同 閑人自來往

開襟何處好 竹下池邊地 餘熱體猶煩 早涼風有味 黃萎槐蘂結 紅破蓮芳墜 無奈每年秋 先來入衰思

汲泉灑小臺 臺上無纖埃 解帶面西坐 輕襟隨風開 晚涼閑興動 憶同傾一杯 月明候柴戶 藜杖何時來

鬢毛霜一色 光景水爭流 易過唯冬日 難銷是老愁 香開綠蟻酒 煖擁褐綾裘 已共崔君約 尊前倒即休

潦倒守三川 因循涉四年 推誠廢鉤距 示耻用蒲鞭 以此稱公事 將何銷俸錢 雖非好官職 歲久亦妨賢

身慵難勉強 性拙易遲迴 布被辰時起 柴門午後開 忙驅能者去 閑逐鈍人來 自喜誰能會 無才勝有才

無嗟別青瑣 且喜擁朱輪 五十得三品 百千無一人 須勤念黎庶 莫苦憶交親 此外無過醉 毗陵何限春

把酒思閑事 春愁誰最深 乞錢羈客面 落第舉人心 月下低眉立 燈前抱膝吟 憑君勸一醉 勝與萬黃金

把酒思閑事 春嬌何處多 試鞍新白馬 弄鏡小青娥 掌上初教舞 花前欲按歌 憑君勸一醉 勸了問如何

幸免非常病 甘當本分衰 眼昏燈最覺 腰瘦帶先知 樹葉霜紅日 髭鬚雪白時 悲愁緣欲老 老過却無悲

南國碧雲客 東京白首翁 松江初有月 伊水正無風 遠思兩鄉斷 清光千里同 不知娃館上 何似石樓中

起戴烏紗帽 行披白布裘 爐溫先煖酒 手冷未梳頭 早起煙霜白 初寒鳥雀愁 詩成遣誰和 還是寄蘇州

老鶴風姿異 衰翁詩思深 素毛如我鬢 丹頂似君心 松際雪相映 雞羣塵不侵 殷勤遠來意 一隻重千金

自笑營閑事 從朝到日斜 澆畦引泉脉 掃徑避蘭芽 暖變牆衣色 晴催木筆花 桃根知酒渴 晚送一甌茶

老思不禁春 風光照眼新 花房紅鳥觜 池浪碧魚鱗 倚櫂誰爲伴 持杯自問身 心情多少在 六十二三人

柳老香絲宛 荷新鈿扇圓 殘春深樹裏 斜日小樓前 醉遣收杯杓 閑聽理管弦 池邊更無事 看補採蓮船

東歸多旅恨 西上少知音 寒食看花眼 春風落日心 百憂當二月 一醉直千金 到處公卿席 無辭酒醆深

手裏一杯滿 心中百事休 春應唯仰醉 老更不禁愁 弄水迴船尾 尋花信馬頭 眼看筋力減 遊得且須遊

弱柳緣堤種 虛亭壓水開 條疑逐風去 波欲上階來 翠羽偷魚入 紅腰學舞迴 春愁正無緒 爭不盡殘杯

夏早日初長 南風草木香 肩輿頗平穩 澗路甚清涼 紫蕨行看採 青梅旋摘嘗 療飢兼解渴 一醆冷雲漿

野寺經三宿 都城復一還 家仍念婚嫁 身尚繫官班 蕭灑秋臨水 沈吟晚下山 長閑猶未得 逐日且偷閑

薄食當齋戒 散班同隱淪 佛容爲弟子 天許作閑人 唯置牀臨水 都無物近身 清風散髮臥 兼不要紗巾

過得炎蒸月 尤宜老病身 衣裳朝不潤 枕簟夜相親 樓月纖纖早 波風褭褭新 光陰與時節 先感是詩人

移晚校一月 花遲過半年 紅開杪秋日 翠合欲昏天 白露滴未死 涼風吹更鮮 後時誰肯顧 唯我與君憐

箕潁千年後 唯君得古風 位留丹陛上 身入白雲中 躁靜心相背 高低跡不同 籠雞與梁燕 不信有冥鴻

老去媿妻兒 冬來有勸詞 煖寒從飲酒 衝冷少吟詩 戰勝心還壯 齋勤體校羸 由來世間法 損益合相隨

霜繁脆庭柳 風利剪池荷 月色曉彌苦 鳥聲寒更多 秋懷久寥落 冬計又如何 一甕新醅酒 萍浮春水波

酒熟無客來 因成獨酌謠 人間老黃綺 地上散松喬 忽忽醒還醉 悠悠暮復朝 殘年多少在 盡付此中銷

大斾擁金羈 書生得者稀 何勞問官職 豈不見光輝 赫赫人爭看 翩翩馬欲飛 不期前歲尹 駐節語依依

水色昏猶白 霞光闇漸無 風荷搖破扇 波月動連珠 蟋蟀啼相應 鴛鴦宿不孤 小僮頻報夜 歸步尚踟躕

小宅里閭接 疎籬雞犬通 渠分南巷水 窗借北家風 庾信園殊小 陶潛屋不豐 何勞問寬窄 寬窄在心中

新酒此時熟 故人何日來 自從金谷別 不見玉山頹 疎索柳花盌 寂寥荷葉杯 今冬問氈帳 雪裏爲誰開

今日看嵩洛 迴頭歎世間 榮華急如水 憂患大於山 見苦方知樂 經忙始愛閑 未聞籠裏鳥 飛出肯飛還

軟褥短屏風 昏昏醉臥翁 鼻香茶熟後 腰暖日陽中 伴老琴長在 迎春酒不空 可憐閑氣味 唯欠與君同

閑傾殘酒後 煖擁小爐時 舞看新翻曲 歌聽自作詞 魚香肥潑火 飯細滑流匙 除却慵饞外 其餘盡不知

紫綬白髭鬚 同年二老夫 論心共牢落 見面且歡娛 酒好攜來否 詩多記得無 應須爲春草 五馬少踟躕

聞健朝朝出 乘春處處尋 天供閑日月 人借好園林 漸以狂爲態 都無悶到心 平生身得所 未省似而今

三十六峰晴 雪銷嵐翠生 月留三夜宿 春引四山行 遠草初含色 寒禽未變聲 東巖最高石 唯我有題名

老須爲老計 老計在抽簪 山下初投足 人間久息心 亂藤遮石壁 絕澗護雲林 若要深藏處 無如此處深

莫訝家居窄 無嫌活計貧 只緣無長物 始得作閑人 青竹單牀簟 烏紗獨幅巾 其餘皆稱是 亦足奉吾身

涼冷三秋夜 安閑一老翁 臥遲燈滅後 睡美雨聲中 灰宿溫瓶火 香添煖被籠 曉晴寒未起 霜葉滿階紅

水南秋一半 風景未蕭條 皂蓋迴沙苑 藍轝上洛橋 閑嘗黃菊酒 醉唱紫芝謠 稱意那勞問 請錢不早朝

焰細燈將盡 聲遙漏正長 老人秋向火 小女夜縫裳 菊悴籬經雨 萍銷水得霜 今冬煖寒酒 先擬共君嘗

楚匠饒巧思 秦箏多好音 如能惠一面 何啻直雙金 玉柱調須品 朱弦染要深 會教魔女弄 不動是禪心

淒清冬夜景 搖落長年情 月帶新霜色 碪和遠雁聲 暖憐爐火近 寒覺被衣輕 枕上酬佳句 詩成夢不成

新雪對新酒 憶同傾一杯 自然須訪戴 不必待延枚 陳榻無辭解 袁門莫嬾開 笙歌與談笑 隨事自將來

春色有時盡 公門終日忙 兩衙但不闕 一醉亦何妨 芳樹花團雪 衰翁鬢撲霜 知君倚年少 未苦惜風光

料合同惆悵 花殘酒亦殘 醉心忘老易 醒眼別春難 獨出雖慵嬾 相逢定喜歡 還攜小蠻去 試覓老劉看

白髮逢秋王 丹砂見火空 不能留姹女 爭免作衰翁 賴有杯中綠 能爲面上紅 少年心不遠 只在半酣中

霜殺中庭草 冰生後院池 有風空動樹 無葉可辭枝 十月苦長夜 百年強半時 新開一瓶酒 那得不相思

衰翁歲除夜 對酒思悠然 草白經霜地 雲黃欲雪天 醉依香枕坐 慵傍煖爐眠 洛下閑來久 明朝是十年

病來知少客 誰可以爲娛 日晏開門未 秋寒有酒無 自宜相慰問 何必待招呼 小疾無妨飲 還須挈一壺

鍾乳三千兩 金釵十二行 妬他心似火 欺我鬢如霜 慰老資歌笑 銷愁仰酒漿 眼看狂不得 狂得且須狂

暮齒忽將及 同心私自憐 漸衰宜減食 已喜更加年 紫綬行聯袂 籃轝出比肩 與君同甲子 歲酒合誰先

漠漠復雰雰 東風散玉塵 明催竹窗曉 寒退柳園春 綠醞香堪憶 紅爐暖可親 忍心三兩日 莫作破齋人

野鶴一辭籠 虛舟長任風 送愁還鬧處 移老入閑中 身更求何事 天將富此翁 此翁何處富 酒庫不曾空

舊有潢汚泊 今爲白水塘 笙歌聞四面 樓閣在中央 春變煙波色 晴添樹木光 龍泉信爲美 莫忘午橋莊

新晴夏景好 復此池邊地 煙樹綠含滋 水風清有味 便成林下隱 都忘門前事 騎吏引歸軒 始知身富貴

夜來秋雨後 秋氣颯然新 團扇先辭手 生衣不著身 更添砧引思 難與簟相親 此境誰偏覺 貧閑老瘦人

吾衰寡情趣 君病懶經過 其奈西樓上 新秋明月何 庭蕪淒白露 池色澹金波 況是初長夜 東城砧杵多

鬚白面微紅 醺醺半醉中 百年隨手過 萬事轉頭空 臥疾瘦居士 行歌狂老翁 仍聞好事者 將我畫屏風

洛城秋霽後 梵閣暮登時 此日風煙好 今秋節候遲 霞光紅泛豔 樹影碧參差 莫慮言歸晚 牛家有宿期

霽月光如練 盈庭復滿池 秋深無熱後 夜淺未寒時 露葉團荒菊 風枝落病棃 相思懶相訪 應是各年衰

杜康能散悶 萱草解忘憂 借問萱逢杜 何如白見劉 老衰勝少夭 閑樂笑忙愁 試問同年內 何人得白頭

苦樂心由我 窮通命任他 坐傾張翰酒 行唱接輿歌 榮盛傍看好 優閑自適多 知君能斷事 勝負兩如何

六十八衰翁 乘衰百疾攻 朽株難免蠹 空穴易來風 肘痹宜生柳 頭旋劇轉蓬 恬然不動處 虛白在胷中

梁王捐館後 枚叟過門時 有淚人還泣 無情雪不知 臺亭留盡在 賓客散何之 唯有蕭條雁 時來下故池

暖臥摩綿褥 晨傾藥酒螺 昏昏布裘底 病醉睡相和 末疾徒云爾 餘年有幾何 須知差與否 相去校無多

縹緲巫山女 歸來七八年 殷勤湘水曲 留在十三弦 苦調吟還出 深情咽不傳 萬重雲水思 今夜月明前

想爾到邊頭 蕭條正值秋 二年貧御史 八月古邠州 絲管聞雖樂 風沙見亦愁 望鄉心若苦 不用數登樓

枕上驚新歲 花前念舊歡 是身老所逼 非意病相干 風月情猶在 杯觴興漸闌 便休心未伏 更試一春看

臥疾來早晚 懸懸將十旬 婢能尋本草 犬不吠醫人 酒甕全生醭 歌筵半委塵 風光還欲好 爭向枕前春

風痹宜和暖 春來脚較輕 鶯留花下立 鶴引水邊行 髮少嫌巾重 顏衰訝鏡明 不論親與故 自亦昧平生

水積春塘晚 陰交夏木繁 舟船如野渡 籬落似江村 靜拂琴牀席 香開酒庫門 慵閑無一事 時弄小嬌孫

御宇恢皇化 傳家叶至公 華夷臣妾內 堯舜弟兄中 制度移民俗 文章變國風 開成與貞觀 實錄事多同

晏駕辭雙闕 靈儀出九衢 上雲歸碧落 下席葬蒼梧 蓂晚餘堯曆 龜新啓夏圖 三朝聯棣萼 從古帝王無

嚴恭七月禮 哀慟萬人心 地感勝秋氣 天愁結夕陰 鼎湖龍漸遠 濛汜日初沈 唯有雲韶樂 長留治世音

畏景又加旱 火雲殊未收 籬暄飢有雀 池涸渴無鷗 岸幘頭仍痛 褰裳汗亦流 若爲當此日 遷客向炎州

夜寒生酒思 曉雪引詩情 熱飲一兩醆 冷吟三五聲 鋪花憐地凍 銷玉畏天晴 好拂烏巾出 宜披鶴氅行

引櫂尋池岸 移尊就菊叢 何言濟川後 相訪釣船中 白首故情在 青雲往事空 同時六學士 五相一漁翁

門有醫來往 庭無客送迎 病銷談笑興 老足歎嗟聲 鶴伴臨池立 人扶下砌行 脚瘡春斷酒 那得有心情

七十人難到 過三更較稀 占花租野寺 定酒典朝衣 趁醉春多出 貪歡夜未歸 不知親故口 道我是耶非

婆娑放雞犬 嬉戲任兒童 閑坐槐陰下 開襟向晚風 漚麻池水裏 曬棗日陽中 人物何相稱 居然田舍翁

蟋蟀暮啾啾 光陰不少留 松簷半夜雨 風幌滿牀秋 曙早燈猶在 涼初簟未收 新晴好天氣 誰伴老人遊

淮海妖氛滅 乾坤嘉氣通 班師郊社內 操袂凱歌中 廟算無遺策 天兵不戰功 小臣同鳥獸 率舞向皇風

池畔最平處 樹陰新合時 移牀解衣帶 坐任清風吹 舉棹鳥先覺 垂綸魚未知 前頭何所有 一卷晉公詩

冷竹風成韻 荒街葉作堆 欲尋聯句卷 先飲煖寒杯 帽爲迎霜戴 爐因試火開 時時還有客 終不當君來

庭小同蝸舍 門閑稱雀羅 火將燈共盡 風與雪相和 老睡隨年減 衰情向夕多 不知同病者 爭奈夜長何

槐陰歇鞍馬 柳絮惹衣巾 日晚獨歸路 春深多思人 去家纔百里 爲客只三旬 已念紗窗下 應生寶瑟塵

白屋炊香飯 葷膻不入家 濾泉澄葛粉 洗手摘藤花 青芥除黃葉 紅薑帶紫芽 命師相伴食 齋罷一甌茶

細草岸西東 酒旗搖水風 樓臺在花杪 鷗鷺下煙中 翠幄晴相接 芳洲夜暫空 何人賞秋景 興與此時同

徧數故交親 何人得六旬 今年已入手 餘事豈關身 老自無多興 春應不揀人 陶窗與弘閣 風景一時新

寒食棗糰店 春低楊柳枝 酒香留客住 鶯語和人詩 困立攀花久 慵行上馬遲 若爲將此意 前字與僧期

不出孤峰上 人間四十秋 視身如傳舍 閱世任東流 法爲因緣立 心從次第脩 中宵問真偈 有住是吾憂

數日自穿鑿 引泉來近陂 尋渠通咽處 繞岸待清時 深好求魚養 閑堪與鶴期 幽聲聽難盡 入夜睡常遲

蕭條微雨絕 荒岸抱清源 入舫山侵塞 分泉道接邨 秋聲依樹色 月影在蒲根 淹泊方難遂 他宵關夢魂

泉來從絕壑 亭敞在中流 竹密無空岸 松長可絆舟 蟪蛄潭上夜 河漢島前秋 異夕期新漲 攜琴却此遊

江郭帶林巒 津亭倚檻看 水風蒲葉戰 沙雨鷺鶿寒 晚木初凋柳 秋叢欲敗蘭 哀猨自相叫 鄉淚好無端

自念數年間 兩手中藏鉤 於心且無恨 他日爲我羞 古老傳童歌 連淫亦兵象 夜夢戈甲鳴 苦不願年長

文翰走天下 琴尊臥洛陽 貞元朝士盡 新歲一悲涼 名早緣才大 官遲爲壽長 時來知病已 莫歎步趨妨

扣舷不能寐 皓露清衣襟 彌傷孤舟夜 遠結萬里心 幽興惜瑤草 素懷寄鳴琴 三奏月初上 寂寥寒江深

委簷方滴滴 霑紅復洒綠 醉聽乍朦朧 愁聞多斷續 始兼泉嚮細 稍雜更聲促 百慮自縈心 況有人如玉

西風屢鳴雁 東郊未升日 繁煙幕幕昏 暗騎蕭蕭出 望雲愁玉塞 眠月想蕙質 借問露霑衣 何如香滿室

荆臺別路長 密緒分離狀 莫訴杯來促 更籌屢已倡 燭花侵霧暗 瑟調寒風亮 誰念曉帆開 默睇參差浪

君爲蹈海客 客路誰諳悉 鯨度乍疑山 雞鳴先見日 所嗟迴櫂晚 倍結離情密 無貪合浦珠 念守江陵橘

凝鮮霧渚夕 陽豔綠波風 魚遊乍散藻 露重稍欹紅 楚客傷暮節 吳娃泣敗藂 促令芳本固 寧望雪霜中

漢渚常多別 山橋忽重遊 向雲迎翠輦 當月拜珠旒 寢幌凝宵態 妝奩閉曉愁 不堪鳴杼日 空對白榆秋

千峯白露後 雲壁挂殘燈 曙色海邊日 經聲松下僧 意閑門不閉 年去水空澄 稽首如何問 森羅盡一乘

象闕趨雲陛 龍宮憩石門 清鐃猶啓路 黃髮重攀轅 藻變朝天服 珠懷委地言 那令蓬蒿客 茲席未離尊

泛櫂若流萍 桂寒山更青 望雲生碧落 看日下滄溟 潮盡收珠母 沙閑拾翠翎 自趨龍戟下 再爲誦芳馨

聞君動征櫂 犯夜故來尋 強置一尊酒 重欵百年心 燈白霜氣冷 室虛松韻深 南陽三顧地 幸偶價千金

匡山一畝宮 尚有桂蘭叢 鑿壁年雖異 穿楊志幸同 貌羸緣塞苦 道蹇爲囊空 去謁臨川守 因憐鶴在籠

幢幢雲樹秋 黃葉下山頭 蟲響夜難度 夢閑神不遊 窗燈寒几盡 簾雨曉堦愁 何以禪棲客 灰心在沃州

慘戚損志抱 因君時解顏 重歎今夕會 復在幾夕間 碧桂水連海 蒼梧雲滿山 茫茫從此去 何路入秦關

雲居避世客 髮白習儒經 有地水空綠 無人山自青 廢梁悲逝水 臥木思荒庭 向夕霏煙斂 徒看處士星

病輿憩上館 繚繞向山隅 荒葛漫欹壁 幽禽啄朽株 力微怯升降 意欲結踟躇 誰能挹香水 一爲濯煩紆

白首年空度 幽居俗豈知 敗蕉依晚日 孤鶴立秋墀 久客何由造 禪門不可窺 會同塵外友 齋沐奉威儀

惜歲歲今盡 少年應不知 淒涼數流輩 歡喜見孫兒 暗減一身力 潛添滿鬢絲 莫愁花笑老 花自幾多時

再入青鎖闈 忝官誠自非 拂塵驚物在 開戶似僧歸 積草漸無逕 殘花猶灑衣 禁垣偏日近 行坐是恩輝

秋日幷州路 黃榆落故關 孤城吹角罷 數騎射鵰還 帳幕遙臨水 牛羊自下山 征人正垂淚 烽火起雲間

遠戎兵壓境 遷客淚橫襟 烽堠驚秦塞 囚居困越吟 自憐牛馬走 未識犬羊心 一月無消息 西看日又沈

何處風塵歲 雲陽古驛前 三冬不再稔 曉日又明年 春入江南柳 寒歸塞北天 還傷知候客 花景對韋編

曾對金鑾直 同依玉樹陰 雪英飛舞近 煙葉動搖深 素萼年年密 衰容日日侵 勞君想華髮 近欲不勝簪

繁華泣清露 悄悄落衣巾 明日逢寒食 春風見故人 病來羞滯楚 西去欲迷秦 憔悴此時久 青山歸四鄰

感君三尺鐵 揮攉鬼神驚 浩氣中心發 雄風兩腋生 犬戎從此滅 巢穴不時平 萬里橫行去 封侯賴有成

梵王生別思 之子事遐征 煙水浮杯渡 雲山隻履行 三生塵夢醒 一錫衲衣輕 此去家林近 飄飄物外情

有客櫂扁舟 相逢不暫留 衣冠重文物 詩酒足風流 官路生歸興 家林想舊遊 臨岐分手後 乘月過蘇州

瀟灑藏脩處 琴書與畫圖 白丁門外遠 俗子眼前無 楚楚臨軒竹 青青映水蒲 道人能愛靜 諸事近清枯

盡日衡門閉 蒼苔一徑新 客心非厭靜 悟道不憂貧 白屋懸塵榻 清樽憶故人 近來疎懶甚 詩債後吟身

閑客幽棲處 瀟然一草廬 路通元亮宅 門對子雲居 按劒心猶壯 琴書樂有餘 黃金都散盡 收得鄴侯書

寂寥荒館下 投老欲何爲 草色凝陳榻 書聲出董帷 閑雲長作伴 歸鶴獨相隨 才薄知無用 安貧不自危

咫尺西江路 悲歡暫莫聞 青年俱未達 白社獨離羣 曲徑荒秋草 衡茅掩夕曛 相思不相見 愁絕賦停雲

瀟灑碧玉枝 清風追晉賢 數點渭川雨 一縷湘江煙 不見鳳皇尾 誰識珊瑚鞭 柯亭丁相遇 驚聽奏鈞天

盛世嗟沈伏 中情怏未舒 途窮悲阮籍 病久憶相如 無客空塵榻 閑門閉草廬 不勝岑絕處 高臥半牀書

珠林春寂寂 寶地夜沈沈 玄奧凝神久 禪機入妙深 參同大塊理 窺測至人心 定處波羅蜜 須從物外尋

曲徑遶叢林 鐘聲雜梵音 松風吹定衲 蘿月照禪心 撫景吟行遠 談玄入悟深 不能塵鞅脫 聊復一登臨

楊柳春江上 東風一櫂輕 行囊歸客興 尊酒故人情 畫史名當代 聲華重兩京 臨岐分手處 無奈別離生

十年江漢客 幾度帝京遊 跡比風前葉 身如水上鷗 醉吟愁裏月 羞對鏡中秋 悵望頻回首 西風憶故丘

京國久知名 江河近識荆 不辭今日醉 便有故人情 細雨孤鴻遠 西風一櫂輕 暫時分手去 應不負詩盟

商風動葉初 蕭索一貧居 老性容茶少 羸肌與簟疎 舊醅難重漉 新菜未勝鉏 才薄無潘興 便便畫偃廬

卜地起孤墳 全家送葬去 歸來却到時 不復重知處 疊疊葬相續 土乾草已綠 列紙瀉壺漿 空向春雲哭

晚來林沼靜 獨坐間瓢尊 向己非前跡 齊心欲不言 微涼生亂篠 輕馥起孤萱 未得渾無事 瓜田草正繁

信陵門館下 多病有歸思 墜履忘情後 寒灰更濕時 委欄芳蕙晚 憑几雪髫垂 明日秋關外 單車風雨隨

別中還夢別 悲後更生悲 覺夢俱千里 追隨難再期 翻思夢裏苦 却恨覺來遲 縱是非真事 何妨夢會時

一徑有人迹 到來唯數家 依稀聽機杼 寂歷看桑麻 雨濕渡頭草 風吹墳上花 却驅羸馬去 數點歸林鴉

伴鳳樓中妾 如龍櫪上宛 同年辭舊寵 異地受新恩 香閣更衣處 塵蒙噴草痕 連嘶將忍淚 俱戀主人門

河耿月涼時 牽牛織女期 歡娛方在此 漏刻竟由誰 定不嫌秋駛 唯當乞夜遲 全勝客子媍 十載泣生離

露下涼生簟 無人月滿庭 難聞逆河浪 徒望白榆星 樹遶孤棲鵲 窗飛就暗螢 移時宿蘭影 思共習芳馨

五月行將近 三年客未迴 夢成千里去 酒醒百憂來 晚暮時看槿 悲酸不食梅 空將白團扇 從寄復裴回

欲隱從龍質 仍餘觸石文 霏微依碧落 髣髴悞非雲 度月光無隔 傾河影不分 如逢作霖處 當爲起氤氳

鳳沼才難盡 餘思鑿西湖 珍木羅修岸 冰光映坐隅 琴臺今寂寞 竹島尚縈紆 猶蘊濟川志 芳名終不渝

喬木挂斗邑 水驛壞門開 向月片帆去 背雲行雁來 晚年名利跡 寧免路岐哀 前計不能息 若爲玄鬢迴

荒居無四隣 誰肯訪來頻 古樹秋中葉 他鄉病裏身 鴈聲風送急 螢影月流新 獨爲成名晚 多慙見友人

愛此溪水閑 乘流興無極 擊檝怕鷗驚 垂竿待魚食 波翻曉霞影 岸疊春山色 何處浣紗人 紅顏未相識

湖與元氣通 風波浩難止 天外賈客歸 雲間片帆起 龜游蓮葉上 鳥宿蘆花裏 少女棹舟歸 歌聲逐流水

青山日將暝 寂寞謝公宅 竹裏無人聲 池中虛月白 荒庭衰草徧 廢井蒼苔積 唯有清風聞 時時起泉石

曠望登古臺 臺高極人目 疊嶂列遠空 閑花雜平陸 白雲入窗牖 野翠生松竹 欲覽碑上文 苔侵豈堪讀

桓公名已古 廢井曾未竭 石甃冷蒼苔 寒泉湛孤月 秋來桐暫落 春至桃還發 路遠人罕窺 誰能見清澈

野竹攢石生 含煙映江島 翠色落波深 虛聲帶寒早 龍吟曾未聽 鳳曲吹應好 不學蒲柳凋 貞心常自保

顒望臨碧空 怨情感離別 芳草不知愁 巖花但爭發 雲山萬重隔 音信千里絕 春去秋復來 相思幾時歇

絕壁臨巨川 連峰勢相向 亂石流洑間 迴波自成浪 但驚羣木秀 莫測精靈狀 更聽猨夜啼 憂心醉江上

丁令辭世人 拂衣向仙路 伏鍊九丹成 方隨五雲去 松蘿蔽幽洞 桃杏深隱處 不知曾化鶴 遼海歸幾度

迥出江水上 雙峰自相對 岸映松色寒 石分浪花碎 參差遠天際 縹緲晴霞外 落日舟去遙 回首沈青靄

星漢轉寒更 伊余索寞情 鐘催歸夢斷 雁引遠愁生 危壁蘭光暗 疎簾露氣清 閑庭聊一望 海日爲分明

子去非長往 君恩取大還 補天留彩石 縮地入青山 獻壽千春外 來朝數月間 莫拋殘藥物 竊取駐童顏

劒客不誇貌 主人知此心 但營纖毫義 肯計千萬金 勇發看鷙擊 憤來聽虎吟 平生貴酬德 刃敵無幽深

杖策倚柴門 泉聲隔岸聞 夕陽諸嶺出 晴雪萬山分 靜對豺狼窟 幽觀鹿豕羣 今宵寒月近 東北埽浮雲

遊子出咸京 巴山萬里程 白雲連鳥道 青壁遰猨聲 雨雪經泥坂 煙花望錦城 工文人共許 應紀蜀中行

駟馬歸咸秦 雙鳧出海門 還從清切禁 再沐聖明恩 禮樂中朝貴 文章大雅存 江湖多放逸 獻替欲誰論

七萃和鑾動 三條葆吹回 相星環日道 蒼馬近龍媒 咫尺天顏接 光華喜氣來 自慙衰且病 無以效涓埃

巖石在朱戶 風泉當翠樓 始知峴亭賞 難與清暉留 餘景淡將夕 凝嵐輕欲收 東山有歸志 方接赤松遊

棟宇非吾室 煙山是我鄰 百齡惟待盡 一世樂長貧 半壁懸秋日 空林滿夕塵 祗應雙鶴弔 松路更無人

何地最翛然 華陽第八天 松風清有露 蘿月淨無煙 乍警瑤壇鶴 時嘶玉樹蟬 欲馳千里戀 惟有鳳門泉

驛騎朝天去 江城睠闕深 夜珠先去握 芳桂乍辭陰 澤國三千里 羈孤萬感心 自嗟文廢久 此曲爲盧諶

昔人懷井邑 爲有挂冠期 顧我飄蓬者 長隨泛梗移 越吟因病感 潘鬢入秋悲 北指邯鄲道 應無歸去期

高檻涼風起 清川旭景開 秋聲向野去 爽氣自山來 霄外鴻初返 簷間燕已歸 不因煙雨夕 何處夢陽臺

奇峰百仞懸 清眺出嵐煙 迥若戈回日 高疑劒倚天 參差霞壁聳 合沓翠屏連 想是三刀夢 森然在目前

丞相鳴琴地 何年閉玉徽 偶因明月夕 重敞故樓扉 桃柳谿空在 芙蓉客暫依 誰憐濟川楫 長與夜舟歸

晚日臨寒渚 微風發櫂謳 鳳池波自闊 魚水運難留 亭古思宏棟 川長憶夜舟 想公高世志 祗似冶城遊

白首過遺廟 朱輪入故城 已慚聯左揆 猶喜抗前旌 曳履忘年舊 彈冠久要情 重看題壁處 豈羨棄繻生

蟬蛻遺虛白 蜺飛入上清 同人悲劒解 舊友覺衣輕 黃鵠遙將舉 斑麟儼未行 惟應鮑靚室 中夜識琴聲

金格期初至 飆輪去不停 山摧武擔石 天隕少微星 弟子悲徐甲 門人泣蔡經 空聞留玉舃 猶在阜鄉亭

空宇留丹竈 層霞被羽衣 舊山聞鹿化 遺舃尚鳧飛 數日奇香在 何年白鶴歸 想君旋下淚 方欵里閭扉

後學方成市 吾師又上賓 洞天應不夜 源樹秪如春 棋客留童子 山精避直神 無因握石髓 及與養生人

茲泉由太潔 終不畜纖鱗 到底清何益 含虛勢自貧 明璣難秘彩 美玉詎潛珍 未及黃陂量 滔滔豈有津

昔人思避世 惟恐不深幽 禽慶潛名岳 鴟夷漾釣舟 顧余知止足 所樂在歸休 不似尋山者 忘家恣遠遊

蓬門常晝掩 竹徑寂無人 鳥起飄松霰 麕行動谷榛 應知禽魚侶 合與薜蘿親 遙憶平臯望 溪煙已發春

遙思寒食後 野老林下醉 月照一山明 風吹百花氣 飛泉與萬籟 髣髴疑簫吹 不待曙華分 已應喧鳥至

綺皓巖中石 嘗經伴隱淪 紫芝呈幾曲 紅蘚閟千春 聊用支琴尾 寧惟倚病身 自知來處所 何暇問嚴遵

尚平方畢娶 疎廣念歸期 澗底松成蓋 簷前桂長枝 徑閑芳草合 山靜落花遲 雖有苽園在 無因及種時

壯齡心已盡 孤賞意猶存 豈望圖麟閣 惟思臥鹿門 無謀堪適野 何力可拘原 只有容身去 幽山自灌園

自知無世用 只是愛山遊 舊有嵇康嬾 今慙趙武偷 登巒未覺疾 泛水便忘憂 最惜殘筋力 捫蘿遍一丘

常羨蓽門翁 所思惟歲稔 遙知松月曙 尚在山窗寢 蘭氣入幽簾 禽言傍孤枕 晨興步巖徑 更酌寒泉飲

龍門有開士 愛我春潭碧 清景出東山 閑來玩松石 應憐林壑主 遠作滄溟客 爲我謝此僧 終當理歸策

溪上藥苗齊 丰茸正堪掇 皆能扶我壽 豈止堅肌骨 味掩商山芝 英逾首陽蕨 豈如甘谷士 只得香泉啜

二叟茅茨下 清晨飲濁醪 雨殘紅芍藥 風落紫櫻桃 巢燕銜泥疾 簷蟲挂網高 閑思春谷事 轉覺宦途勞

憶我齋中榻 寒宵幾獨眠 管寧穿亦坐 徐孺去常懸 蟲網垂應遍 苔痕染更鮮 何人及身在 歸對老僧禪

山中有所憶 夏景始清幽 野竹陰無日 巖泉冷似秋 翠岑當累榭 皓月入輕舟 只有思歸夕 空簾且夢遊

鼓篋依綠槐 橫經起秋霧 有時連岳客 尚辦絃歌處 自予去幽谷 誰人襲芳杜 空留古苔石 對我巖中樹

初歸故鄉陌 極望且徐輪 近野樵蒸至 平泉煙火新 農夫饋雞黍 漁子薦霜鱗 惆悵懷楊僕 慚爲關外人

簪組十年夢 園廬今夕情 誰憐故鄉月 復映碧潭生 皓彩松上見 寒光波際輕 還將孤賞意 暫寄玉琴聲

高秋慙非隱 閑林喜退居 老農爭席坐 稚子帶經鋤 竹徑難迴騎 仙舟但跂予 豈知陶靖節 秪自愛吾廬

幽居近谷西 喬木與山齊 野竹連池合 巖松映雪低 喜君來白社 值我在青谿 應笑於陵子 遺榮自灌畦

非高柳下逸 自愛竹林閑 才異居東里 愚因在北山 徑荒寒未掃 門設晝長關 不及鴟夷子 悠悠煙水間

昔我伊原上 孤遊竹樹間 人依紅桂靜 鳥傍碧潭閑 松蓋低春雪 藤輪倚暮山 永懷桑梓邑 衰老若爲還

皎月照芳樹 鮮葩含素輝 愁人惜春夜 達曙想巖扉 風靜陰滿砌 露濃香入衣 恨無金谷妓 爲我奏思歸

遠村寒食後 細雨度川來 芳草連谿合 梨花映墅開 槿籬懸落照 松徑長新苔 向夕亭臯望 遊禽幾處回

故鄉春欲盡 一歲芳難再 巖樹已青葱 吾廬日堪愛 幽溪人未去 芳草行應礙 遙憶紫藤垂 繁英照潭黛

幽居人世外 久厭市朝喧 蒼翠連雙闕 微茫認九原 殘紅映鞏樹 斜日照轘轅 薄暮柴扉掩 誰知仲蔚園

高秋對涼野 四望何蕭瑟 遠見鳴臯山 青峰原上出 晨興採薇蕨 向暮歸蓬蓽 詎假數揮金 餐和養餘日

向老多悲恨 悽然念一丘 巖泉終古在 風月幾年遊 菌閣饒佳樹 菱潭有釣舟 不如羊叔子 名與峴山留

欲求塵外物 此樹是瑤林 後素合餘絢 如丹見本心 妍姿無點辱 芳意託幽深 願以鮮葩色 凌霜照碧潯

台嶺生奇樹 佳名世未知 纖纖疑大菊 落落是松枝 照日含金晰 籠煙淡翠滋 勿言人去晚 猶有歲寒期

何年霜夜月 桂子落寒山 翠幹生巖下 金英在世間 幽崖空自老 清漢未知還 惟有涼秋夜 嫦娥來暫攀

吾愛山中樹 繁英滿目鮮 臨風飄碎錦 映日亂非煙 影入春潭底 香凝月榭前 豈知幽獨客 賴此當朱絃

聞有三株樹 惟應秘閬風 珊瑚不生葉 朱草又無叢 未若凌雲栢 常能終歲紅 晨霞與落日 相照在巖中

楚客重蘭蓀 遺芳今未歇 葉抽清淺水 花照暄妍節 紫豔映渠鮮 輕香含露潔 離居若有贈 暫與幽人折

激水自山椒 析波分淺瀨 回環疑古篆 詰曲如縈帶 寧愬羽觴遲 惟歡親友會 欲知中聖處 皓月臨松蓋

近蓄東谿水 悠悠起淥波 綵鴛留不去 芳草日應多 夾岸生奇篠 緣巖覆女蘿 蘭橈思無限 爲感濯纓歌

清沚雙鸂鶒 前年海上雛 今年戀洲嶼 思若在江湖 欲起搖荷蓋 閑飛濺水珠 不能常泛泛 惟作逐波鳧

西園最多趣 永日自忘歸 石瀨流清淺 風岑澹翠微 曉翻紅藥豔 晴裊碧潭輝 獨望娟娟月 宵分半掩扉

昔見歷陽山 雞籠已孤秀 今看海嶠樹 翠蓋何幽茂 霰雪詎能侵 煙嵐自相揉 攀條獨臨憩 況值清陰晝

清剡與嚴湍 潺湲皆可憶 適來玩山水 無此秋潭色 莫辨幽蘭叢 難分翠禽翼 遲遲洲渚步 臨眺忘餐食

野竹自成徑 繞溪三里餘 檀欒被層阜 蕭瑟蔭清渠 日落見林靜 風行知谷虛 田家故人少 誰肯共焚魚

蕙草春已碧 蘭花秋更紅 四時發英豔 三徑滿芳叢 秀色濯清露 鮮輝搖惠風 王孫未知返 幽賞竟誰同

五嶽徑雖深 遍遊心已蕩 苟能知止足 所遇皆清曠 七十難可期 一丘乃微尚 遙懷少室山 常恐非吾望

我有嚴湍思 懷人訪故臺 客星依釣隱 仙石逐槎回 倒影含清沚 凝陰長碧苔 飛泉信可挹 幽客未歸來

林中有奇石 髣髴獸潛行 乍似依巖桂 還疑食野苹 茸長綠蘚映 斑細紫苔生 不是見羇者 何勞如頓纓

常愛仙都山 奇峰千仞懸 迢迢一何迥 不與衆山連 忽逢海嶠石 稍慰平生憶 何以慰我心 亭亭孤且直

潺湲桂水湍 漱石多奇狀 鱗次冠煙霞 蟬聯疊波浪 今來碧梧下 迥出秋潭上 歲晚苔蘚滋 懷賢益惆悵

芙蓉含露時 秀色波中溢 玉女襲朱裳 重重映皓質 晨霞耀丹景 片片明秋日 蘭澤多衆芳 妍姿不相匹

余心憐白鷺 潭上日相依 拂石疑星落 凌風似雪飛 碧沙常獨立 清景自忘歸 所樂惟煙水 徘徊戀釣磯

昔日任公子 期年釣此魚 無由見成岳 聊喜識專車 皎皎連霜月 高高映碧渠 陶潛雖好事 觀海只披圖

桂舟蘭作枻 芬芳皆絕世 只可弄潺湲 焉能濟大川 樹懸涼夜月 風散碧潭煙 未得同魚子 菱歌共扣舷

無輕舴艋舟 始自鴟夷子 雙闕挂朝衣 五湖極煙水 時遊杏壇下 乍入湘川裏 永日歌濯纓 超然謝塵滓

釣瀨水漣漪 富春山合沓 松上夜猿鳴 谷中清響合 衝網忽見羈 故山從此辭 無由碧潭飲 爭接綠蘿枝

出谷纔浮芥 中園已濫觴 逶迤過竹塢 浩淼走蘭塘 夜靜聞魚躍 風微見鴈翔 從茲東向海 可泛濟川航

雞鳴日觀望 遠與扶桑對 滄海似鎔金 衆山如點黛 遙知碧峰首 獨立煙嵐內 此石依五松 蒼蒼幾千載

十二峰前月 三聲猿夜愁 此中多怪石 日夕漱寒流 必是歸星渚 先求歷斗牛 還疑煙雨霽 髣髴是嵩丘

龍伯釣鼇時 蓬萊一峰坼 飛來碧海畔 遂與三山隔 其下多長溪 潺湲淙亂石 知君分如此 贈逾荆山璧

常疑六合外 未信漆園書 及此聞溪漏 方欣驗尾閭 大哉天地氣 呼吸有盈虛 美石勞相贈 瓊瑰自不如

嚴光隱富春 山色谿又碧 所釣不在魚 揮綸以自適 余懷慕君子 且欲坐潭石 持此返伊川 悠然慰衰疾

衰疾常懷土 郊園欲掩扉 雖知明目地 不及有身歸 鞏樹秋陰遍 伊原霽色微 此生看白首 良願已應違

忽憶巖中雪 誰人拂薜蘿 竹梢低未舉 松蓋偃應多 山溜隨冰落 林麕帶霰過 不勞聞鶴語 方奏苦寒歌

今日初春暖 山中事若何 雪開喧鳥至 澌散躍魚多 幽翠生松栝 輕煙起薜蘿 柴扉常晝掩 惟有野人過

昔年將出谷 幾日對辛夷 倚樹憐芳意 攀條惜歲滋 清陰須暫憩 秀色正堪思 只待揮金日 慇懃泛羽巵

寒塘數樹梅 常近臘前開 雪映緣巖竹 香侵泛水苔 遙思清景暮 還有野禽來 誰是攀枝客 茲辰醉始迴

野人清旦起 掃雪見蘭芽 始畎春泉入 惟愁暮景斜 未抽萱草葉 纔發欵冬花 誰念江潭老 中宵旅夢賒

谷中春日暖 漸憶掇茶英 欲及清明火 能銷醉客酲 松花飄鼎泛 蘭氣入甌輕 飲罷閑無事 捫蘿溪上行

雖遊洛陽道 未識故園花 曉憶東谿雪 晴思冠嶺霞 谷深蘭色秀 村迥柳陰斜 悵望龍門晚 誰知小隱家

春鳩鳴野樹 細雨入池塘 潭上花微落 溪邊草更長 梳風白鷺起 拂水綵鴛翔 最羨歸飛燕 年年在故鄉

伊川新雨霽 原上見春山 緱嶺晴虹斷 龍門宿鳥還 牛羊平野外 桑柘夕煙間 不及鄉園叟 悠悠盡日閑

遙聞碧潭上 春晚紫藤開 水似晨霞照 林疑綵鳳來 清香凝島嶼 繁豔映莓苔 金谷如相並 應將錦帳回

郊外杏花坼 林間布穀鳴 原田春雨後 谿水夕流平 野老荷蓑至 和風吹草輕 無因共沮溺 相與事巖耕

未謝留侯疾 常懷仲蔚園 閑謠紫芝曲 歸夢赤松村 忽改蓬蒿色 俄吹黍谷暄 多慙孔北海 傳教及衡門

聞君採奇石 剪斷赤城霞 潭上倒虹影 波中搖日華 仙巖接絳氣 谿路雜桃花 若值客星去 便應隨海槎

自有此山川 於今幾太守 近世二千石 畢公宣化厚 丞相量納川 平陽氣衝斗 三賢若時雨 所至躋仁壽

尼父未適魯 屢屢倦迷津 徒懷教化心 紆鬱不能伸 一遇知己言 萬方始喧喧 至今百王則 孰不挹其源

湘江煙水深 沙岸隔楓林 何處鷓鴣飛 日斜斑竹陰 二女空垂淚 三閭枉自沉 惟有鷓鴣啼 獨傷行客心

越岡連越井 越鳥更南飛 何處鷓鴣啼 夕煙東嶺歸 嶺外行人少 天涯北客稀 鷓鴣啼別處 相對淚沾衣

雲安公主貴 出嫁五侯家 天母親調粉 日兄憐賜花 催鋪百子帳 待障七香車 借問妝成未 東方欲曉霞

禾黍正離離 南園剪白芝 細腰沈趙女 高髻唱蠻姬 路愧前岡月 梳慚一頷絲 鄉人不可語 獨念畏人知

春事日已歇 池塘曠幽尋 殘紅披獨墜 初綠間淺深 偃仰倦芳褥 顧步愛新陰 謀春未及竟 夏初遽見侵

樹夾炎風路 行人正午稀 初蟬數聲起 戲蝶一團飛 日色欺清鏡 槐膏點白衣 無成歸故里 自覺少光輝

金紫少年郎 繞街鞍馬光 身從左中尉 官屬右春坊 剗戴揚州帽 重薰異國香 垂鞭踏青草 來去杏園芳

追逐輕薄伴 閑遊不著緋 長攏出獵馬 數換打毬衣 曉日尋花去 春風帶酒歸 青樓無晝夜 歌舞歇時稀

日高春睡足 帖馬賞年華 倒插銀魚袋 行隨金犢車 還攜新市酒 遠醉曲江花 幾度歸侵黑 金吾送到家

好勝耽長夜 天明燭滿樓 留人看獨脚 賭馬換偏頭 樂奏曾無歇 盃巡不暫休 時時遙冷笑 怪客有春愁

遨遊攜豔妓 裝束似男兒 盃酒逢花住 笙歌簇馬吹 鶯聲催曲忽 春色送歸遲 不以聞街鼓 華筵待月移

賞春惟逐勝 大宅可曾歸 不樂還逃席 多狂慣衩衣 歌人踏日起 語燕卷簾飛 婦好唯相妬 倡樓不醉稀

戟門連日閉 苦飲惜殘春 開鎖通新客 教姬屈醉人 倩歌牽白馬 自舞踏紅茵 時輩皆相許 平生不負身

新年高殿上 始見有光輝 玉雁排方帶 金鵝立仗衣 酒深和椀賜 馬疾打珂飛 朝下人爭看 香街意氣歸

遊市慵騎馬 隨姬入坐車 樓邊聽歌吹 簾外見鶯花 樂眼從人鬧 歸心畏日斜 蒼頭來去報 飲伴到倡家

小婦教鸚鵡 頭邊喚醉醒 犬嬌眠玉簟 鷹掣撼金鈴 碧地攅花障 紅泥待客亭 雖然長按曲 不飲不曾聽

葉葉歸邊騎 風頭萬里乾 金裝腰帶重 鐵縫耳衣寒 蘆酒燒蓬煖 霜鴻撚箭看 黃河古戍道 秋雪白漫漫

牓前潛制淚 衆裏自嫌身 氣味如中酒 情懷似別人 煖風張樂席 晴日看花塵 盡是添愁處 深居乞過春

名利生愁地 貧居歲月移 買書添架上 斷酒過花時 宿客嫌吟苦 乖童恨睡遲 近來唯儉靜 持此荅深知

寄玉蓮花藏 緘珠貝葉扃 院閑容客讀 講倦許僧聽 部列雕金榜 題存刻石銘 永添鴻寶集 莫雜小乘經

疊石狀崖巘 翠含城上樓 前移廬霍峰 遠帶沅湘流 瀟灑主人靜 夤緣芳徑幽 清輝在昏旦 豈異東山游

清淨此道宮 層臺復倚空 偶時三伏外 列席九霄中 平視雲端路 高臨樹杪風 自憐榮末座 前日別池籠

從公城上來 秋近絕纖埃 樓古秦規在 江分蜀望開 遠山標宿雪 末席本寒灰 陪賞今爲忝 臨歡敢訴杯

念來若望神 追往如話夢 夢神不無跡 誰使煩心用 魯聖虛泣鱗 楚狂浪歌鳳 那言阮家子 更作窮途慟

宿心不覺遠 事去勞追憶 曠古川上懷 東流幾時息 門前青山路 眼見歸不得 曉夢雲月光 過秋蘭蕙色

風流東晉後 外學入僧家 獨唱郢中雪 還遊天際霞 雲村共香飯 水月喻秋花 景物添新致 前程詎可涯

吳王劒池上 禪子石房深 久慕白雲性 忽勞青玉音 孤高知勝鶴 清雅似聞琴 此韻書珍重 煩師出定吟

青門珮蘭客 淮水誓風流 名在鄉書貢 心期月殿遊 平沙大河急 細雨二陵秋 感此添離恨 年光不少留

歸臺新柱史 辭府舊英髦 勸酒蓮幕貴 望塵驄馬高 詩情分繡段 劒彩拂霜毫 此舉關風化 誰云別恨勞

寢門來哭夜 此月小祥初 風意猶憶瑟 螢光乍近書 牆蒿藏宿鳥 池月上鉤魚 徒引相思淚 涓涓東逝餘

慙非青玉製 故以贈仙郎 希翼留書閤 提攜在筆牀 詎能輝繡服 安得似芸香 所報何珍重 清明勝夜光

鬬石類巖巘 飛流瀉潺湲 遠壑簷宇際 孤巒雉堞間 何必到海岳 境幽機自閑 茲焉得高趣 高步謝東山

江樹欲含曛 清歌一送君 征驂辭荔浦 別袂暗松雲 路狹橫柯度 山深墜葉聞 明朝宿何處 未忍醉中分

冶豔出神仙 歌聲勝管弦 詞輕白紵曲 歌遏碧雲天 未擬生裴秀 如何乞鄭玄 不堪金谷水 橫過墜樓前

吉州新置掾 馳驛到條山 薏苡殊非謗 羊腸未是艱 自慚多白髮 爭敢競朱顏 若有前生債 今朝不懊還

我有古時鏡 初自壞陵得 蛟龍猶泥蟠 魑魅幸月蝕 摩久見菱蘂 青於藍水色 贈君將照色 無使心受惑

吳王愛歌舞 夜夜醉嬋娟 見日吹紅燭 和塵掃翠鈿 徒令句踐霸 不信子胥賢 莫問長洲草 荒涼無限年

雲影蔽遙空 無端淡復濃 兩旬綿密雨 二月似深冬 詩酒從教數 簾幃一任重 孰知春有地 微露小桃紅

酒熟送迎便 村村慶有年 妻孥親稼穡 老稚効漁畋 紅樹青林外 黃蘆白鳥邊 稔看風景美 寧不羨歸田

身坐衆香國 蒲團詩思新 一貧曾累我 此興未輸人 陋巷誰爲俗 寒窗不染塵 石齋盟四友 年下頓生春

落葉下蕭蕭 幽居遠市朝 偶成投轄飲 不待致書招 塞鴈衝寒過 山雲傍檻飄 此身何所似 天地一漁樵

落日半樓明 琳宮事事清 山橫萬古色 鶴帶九臯聲 易作神仙侶 難忘父子情 道人應識我 未肯說長生

原中多陰雨 惟留一室明 自宜居靜者 誰得問先生 深井泉香出 危沙藥更榮 全家笑無辱 曾不見戈兵

早學全身術 惟令耕近田 自輸官稅後 常臥晚雲邊 細草沿堦長 高蘿出石懸 向來名姓茂 空被外情牽

三月初三日 千家與萬家 蝶飛秦地草 鶯入漢宮花 鞍馬皆爭麗 笙歌盡鬬奢 吾師無所願 惟願老煙霞

曲水公卿宴 香塵盡滿街 無心修禊事 獨步到禪齋 細草縈愁目 繁花逆旅懷 綺羅人走馬 遺落鳳皇釵

行邁南康路 客心離怨多 暮煙葵葉屋 秋月竹枝歌 孤鶴唳殘夢 驚猨嘯薜蘿 對江翹首望 愁淚疊如波

散髮風簷下 沈沈日漸曛 鷹拳擒野雀 蛛網獵飛蚊 羣動能歸計 吾生亦謾勤 塵緣難著眼 晚興寄青雲

文字飢難煮 爲農策最良 興來鉏曉月 倦後臥斜陽 秋稼連千頃 春花醉幾場 任他名利客 車馬鬧康莊

吳國水中央 波濤白渺茫 衣逢梅雨漬 船入稻花香 海戍通鹽竈 山村帶蜜房 欲知蘇小小 君試到錢塘

衣冠零落久 今日事堪傷 廚起青烟薄 門開白日長 殘梅欹古道 名石臥頹牆 山色依然好 興衰未可量

金釵淪劒壑 茲地似花臺 油壁何人值 錢塘度曲哀 翠餘長染柳 香重欲薰梅 但道行雲去 應隨魂夢來

勞君輟雅話 聽說事疆場 提筆從征虜 飛書始伏羌 河流辭馬嶺 節臥聽龍驤 孤負平生劒 空憐射斗光

自爲應仙才 丹砂鍊幾迴 山秋夢桂樹 月曉憶瑤臺 雨雪依巖避 煙雲逐步開 今朝龍杖去 早晚鶴書來

客思聽蛩嗟 秋懷似亂砂 劒頭懸日影 蠅鼻落燈花 天外歸鴻斷 漳南別路賒 聞君同旅舍 幾得夢還家

露花浮翠瓦 鮮思起芳叢 此際斷客夢 況復別志公 既歷天台去 言過赤城東 莫說人間事 崎嶇塵土中

重歸能幾日 物意早如春 暖色先驪岫 寒聲別鴈羣 川光如戲劒 帆態似翔雲 爲報東園蝶 南枝日已曛

泣葬一枝紅 生同死不同 金鈿墜芳草 香繡滿春風 舊日聞簫處 高樓當月中 梨花寒食夜 深閉翠微宮

憶昔將貢年 抱愁此江邊 魚龍互閃爍 黑浪高於天 今日步春草 復來經此道 江神也世情 爲我風色好

世人從擾擾 獨自愛身閑 美景當新霽 隨僧過遠山 村橋出秋稼 空翠落澄灣 唯有中林犬 猶應望我還

本爲獨立難 寄彼高樹枝 蔓衍數條遠 溟濛千朵垂 向日助成陰 當風藉持危 誰言柔可屈 坐見蟠蛟螭

不爲幽岸隱 古色涵空出 願以清泚流 鑒此堅貞質 傍臨玉光潤 時瀉苔花密 往往驚遊鱗 尚疑垂釣日

酬恩不顧名 走馬覺身輕 迢遞河邊路 蒼茫塞上城 沙寒無宿雁 虜近少閑兵 飲罷揮鞭去 旁人意氣生

天子念疲民 分憂輟侍臣 紅旗高起焰 綠野靜無塵 闕下親知別 江南惠化新 朝昏即千里 且願話逡巡

慇懃莫遽起 四坐悉同袍 世上詩難得 林中酒更高 隋隄傍楊柳 楚驛在波濤 別後書頻寄 無辭費筆毫

餞幕儼征軒 行軍歸大藩 山程度函谷 水驛到夷門 曉日詩情遠 春風酒色渾 逡巡何足貴 所貴盡殘罇

上國羞長選 戎裝貴所從 山田依法種 兵食及時供 水氣詩書軟 嵐煙筆硯濃 幾時無事擾 相見得從容

見說爲官處 煙霞思不窮 夜猿啼戶外 瀑水落廚中 名藥人難識 仙山路易通 還應施靜化 誰復與君同

失意尋歸路 親知不復過 家山去城遠 日月在船多 楚塞數逢雁 浙江長有波 秋風別鄉老 還聽鹿鳴歌

春色三千里 愁人意未開 木梢穿棧出 雨勢隔江來 荒館因花宿 深山羨客迴 相如何物在 應只有琴臺

不道弓箭字 罷官唯醉眠 何人薦籌策 走馬逐旌旃 陣變孤虛外 功成語笑前 從今巂州路 無復有烽煙

郤縠詩書將 銜恩赴梓州 遶身垂印綬 護馬執戈矛 劒閣和銘峭 巴江帶字流 從來皆惜別 此別復何愁

上將得良策 恩威作長城 如今幷州北 不見有胡兵 晉野雨初足 汾河波亦清 所從古無比 意氣送君行

我夢何曾應 看君渡滻川 自無仙掌分 非是聖心偏 徑草多生藥 庭花半落泉 人間有此郡 況在鳳城邊

赤府從軍美 儒衣結束輕 涼飆下山寺 曉浪滿關城 閑坐饒詩景 高眠長道情 將軍不戰術 計日立功名

吟詩擲酒船 仙掌白樓前 從事關中貴 主人天下賢 此生無了日 終歲踏離筵 何計因歸去 深山恣意眠

僕射陂前郡 清高越四隣 丹霄鳳詔下 太守虎符新 霧濕關城月 花香驛路塵 連枝相庭樹 歲歲一家春

炎天木葉焦 曉夕絕涼飆 念子獨歸縣 何人不在朝 市連風浪動 帆徹海門遙 飲盡樽中酒 同年同寂寥

儒有登壇貴 何人得此功 紅旗燒密雪 白馬踏長風 斧鉞來天上 詩書理漢中 方知百勝略 應不在彎弓

長年離別情 百盞酒須傾 詩外應無思 人間半是行 路遙嘶白馬 林斷出紅旌 功業今應立 淮西有勁兵

一鉢與三衣 經行遠近隨 出家還養母 持律復能詩 春雪離京厚 晨鐘近塞遲 亦知蓮府客 夜坐喜同師

童穉便知聞 如今祗有君 百篇詩盡和 一盞酒須分 驛路多連水 州城半在雲 離情同落葉 向晚更紛紛

主人庭葉黑 詩稿更誰書 闕下科名出 鄉中賦籍除 山春煙樹衆 江遠晚帆疎 吾亦家吳者 無因到弊廬

路岐知不盡 離別自無窮 行客心方切 主人罇未空 楚檣收月下 江樹在潮中 人各還家去 還家慶不同

相府旌旄重 還邀上客行 今朝郭門路 初徹蔡州城 從馬唯提酒 防身不要兵 從來皆作使 君去是時平

何物隨身去 六經與一琴 辭家計已久 入谷住應深 偶坐僧同石 閑書葉滿林 業成須謁帝 無貯白雲心

懷中天子書 腰下使君魚 瀑布和雲落 仙都與世疎 遠程兼水陸 半歲在舟車 相送難相別 南風入夏初

白鬚芸閣吏 羸馬月中行 莊僻難尋路 官閑易出城 看山多失飯 過寺故題名 秋日田家作 唯添集卷成

詩境西南好 秋深晝夜蛩 人家連水影 驛路在山峰 谷靜雲生石 天寒雪覆松 我爲公府繫 不得此相從

聖代無邪觸 空林獬豸歸 誰知隴山鳥 長繞玉樓飛 風雨依山急 雲泉入郭微 無同昔年別 別後寄書稀

常省爲官處 門前數樹松 尋山屐費齒 書石筆無鋒 果熟猿偷亂 花繁鳥語重 今來爲客去 惜取最高峰

欲出還成住 前程甚謫遷 佯眠隨客醉 愁坐似僧禪 舊國歸何處 春山買欠錢 幾時無一事 長在故人邊

山翁來帝里 不肯住多時 塵土衣裳重 腥羶僕隸飢 林中愁不到 城外老應遲 喧寂一爲別 相逢未有期

兄寒弟亦飢 力學少閑時 何路免爲客 無門賣得詩 幾人攜酒送 獨我入山遲 少小同居止 今朝始別離

餞客未歸城 東來騶騎迎 千山嵩岳峭 百縣洛陽清 朔雁和雲度 川風吹雨晴 蘚庭公事暇 應祗獨吟行

蕭關路絕久 石堠亦爲塵 護塞空兵帳 和戎在使臣 風沙去國遠 雨雪換衣頻 若問涼州事 涼州多漢人

送客客爲誰 朱門處士稀 唯修曾子行 不著老萊衣 古寺隨僧飯 空林共鳥歸 壺中駐年藥 燒得獻庭闈

餞席離人起 貪程醉不眠 風沙移道路 僕馬識山川 塞樹花開小 關城雪下偏 胡塵今已盡 應便促朝天

勸君緩上車 鄉里有吾廬 未得同歸去 空令相見疎 山晴棲鶴起 天曉落潮初 此慶將誰比 獻親冬集書

鄉書落姓名 太守拜親榮 訪我波濤郡 還家霧雨城 海山窗外近 鏡水世間清 何計隨君去 鄰牆過此生

白雲修道者 歸去春風前 玉簡通仙籍 金丹駐母年 錦文江一色 酒氣雨相連 衆說君平死 真師易義全

送君一壺酒 相別野庭邊 馬上過秋色 舟中到錦川 峽猿啼夜雨 蜀鳥噪晨煙 莫便不迴首 風光促幾年

李白墳三尺 嵯峨萬古名 因君還故里 爲我弔先生 晴日移虹影 空山出鶴聲 老郎閑未得 無計此中行

出家侍母前 至孝自通禪 伏日江頭別 秋風檣下眠 鳥聲猿更促 石色樹相連 此路多如此 師行亦有緣

萬疊赤城路 終年遊客稀 朝來送師去 自覺有家非 石淨山光遠 雲深海色微 此詩成亦鄙 爲我寫巖扉

踏碎作賦筆 驅車出上京 離筵俯岐路 四坐半公卿 守命貧難擲 憂身夢數驚 今朝赴知己 休詠苦辛行

子規啼欲死 君聽固無愁 闕下聲名出 鄉中意氣遊 東川橫劒閣 南斗近刀州 神聖題前字 千人看不休

秋風離九陌 心事豈云安 曾是求名苦 當知此去難 辛勤程自遠 寂寞夜多寒 詩句無人識 應須把劒看

曉陌事戎裝 風流粉署郎 機籌通變化 除拜出尋常 地冷饒霜氣 山高礙雁行 應無離別恨 車馬自生光

寄家臨禹穴 乘傳出秦關 霜落橘滿地 潮來帆近山 相門賓益貴 水國事多閑 晨省高堂後 餘歡杯酒間

獻親冬集書 比橘復何如 此去關山遠 相思笑語疎 路尋丹壑斷 人近白雲居 幽石題名處 憑君亦記余

羅剎樓頭醉 送君西入京 秦吳無限地 山水半分程 海上煙霞濕 關中日月明 登科舊鄉里 當爲改嘉名

謝守青山宅 山孤宅亦平 池塘無復見 春草野中生 常日登樓望 今朝送客行 慇懃拂石壁 爲我一書名

萬法空門裏 師修歷幾生 過來心已悟 未到行彌精 溪寂鐘還度 林昏錫獨鳴 朝簪抽未得 此別豈忘情

吏事日紛然 無因到佛前 勞師相借問 知我亦通禪 古寺杉松出 殘陽鐘磬連 草菴盤石上 歸此是因緣

大地無生理 吳中豈是歸 自翻貝葉偈 人施福田衣 夏盡灘聲出 潮來日色微 郡齋師去後 寂寞夜吟稀

師向邊頭去 邊人業障輕 腥羶齋自潔 部落講還成 傳教多離寺 隨緣不計程 三千世界內 何處是無生

師經非紙上 師佛在心中 覺路何曾異 行人自不同 水雲晴亦雨 山木夜多風 聞結西方社 尚書待遠公

昨來送君處 亦是九衢中 此日慇懃別 前時寂寞同 鳥啼寒食雨 花落暮春風 向晚離人起 筵收罇未空

日日思朝位 偷閑城外行 唯求採藥者 不道在官名 好異嫌山淺 尋幽喜逕生 病來文字拙 不要把歸城

嬾作住山人 貧家日賃身 書多筆漸重 睡少枕長新 野客狂無過 詩仙瘦始真 秋風千里去 誰與我相親

病童隨瘦馬 難算往來程 野寺僧相送 河橋酒滯行 足愁無道性 久客會人情 何計羈窮盡 同居不出城

漫向城中住 兒童不識錢 甕頭寒絕酒 竈額曉無煙 狂發吟如哭 愁來坐似禪 新詩有幾首 旋被世人傳

出處難相見 同城似異鄉 點兵尋戶籍 燒藥試仙方 事校千般別 心還一種忙 黃金如化得 相寄亦何妨

微俸還同請 唯君獨自閑 地偏無驛路 藥賤管仙山 月色生松裏 泉聲在石間 吟詩復飲酒 何事更相關

歲滿休爲吏 吟詩著白衣 愛山閑臥久 在世此心稀 聽鶴向風立 捕魚乘月歸 比君才不及 謬得侍彤闈

自聞憔客說 無計得相尋 幾世傳高臥 全家在一林 養情書覽苦 採藥路多深 願得爲鄰里 誰能說此心

日日新詩出 城中寫不禁 清高疑對竹 閑雅勝聞琴 門戶饒秋景 兒童解冷吟 雲山今作主 還借外人尋

故人爲吏隱 高臥簿書間 遶院唯栽藥 逢僧只說山 此宵歡不接 窮歲信空還 何計相尋去 嚴風雪滿關

郡中饒野興 過客亦淹留 看月江樓曉 尋山石徑秋 意歸何處老 誰免此生愁 長愛東林子 安禪百事休

幽處尋書坐 朝朝閉竹扉 山僧封茗寄 野客乞詩歸 秋卷多唯好 時名屈更肥 明年取前字 杯酒賽春輝

閉門常不出 惟覺長庭莎 朋友來看少 詩書臥讀多 命隨才共薄 愁與醉相和 珍重君名字 新登甲乙科

數盃黃菊酒 千里白雲天 上國名方振 戎州病未痊 靜愁惟憶醉 閑走不勝眠 惆悵東門別 相逢知幾年

九衢寒霧歛 雙闕曙光分 綵杖迎春日 香煙接瑞雲 珮聲清漏間 天語侍臣聞 莫笑馮唐老 還來謁聖君

秋思朝來起 侵人暑稍微 曉眠離北戶 午飯尚生衣 山靜雲初白 枝高果漸稀 聞君家海上 莫與燕同歸

峭行得如如 誰分聖與愚 不眠知夢妄 無號免人呼 山海禪皆遍 華夷佛豈殊 何因接師話 清淨在斯須

此生修道淺 愁見未來身 誰爲傳真諦 唯應是上人 自悲年已長 漸覺事難親 不向禪門去 他門無了因

幽居鄰里少 江際復山阿 潮去蟬聲出 天晴鶴語多 老人能步蹇 才子奈貧何 曾見春官語 年來虛甲科

別路在春色 故人雲夢中 鳥啼三月雨 蝶舞百花風 煙束遠山碧 霞欹落照紅 想君登此興 迴首念飄蓬

天府鹿鳴客 幽山秋未歸 我知方甚愛 衆說以爲非 隔屋聞泉細 和雲見鶴微 新詩此處得 清峭比應稀

長沙事可悲 普掾罪誰知 千載人空盡 一家冤不移 吟寒應齒落 才峭自名垂 地遠山重疊 難傳相憶詞

寂寞荒原下 南山祗隔籬 家貧唯我並 詩好復誰知 草色無窮處 蟲聲少盡時 朝昏鼓不到 閑臥益相宜

百門坡上住 石屋兩三間 日月難教老 妻兒乞與閑 仙經揀客問 藥債煮金還 何計能相訪 終身得在山

相別何容易 相逢便歲年 客來嫌路遠 誰得到君邊 岳色鳥啼裏 鐘聲竹影前 只應訪支遁 時得話詩篇

洛下攻詩客 相逢祗是吟 夜觴歡稍靜 寒屋坐多深 烏府偶爲吏 滄江長在心 憶君難就寢 燭滅復星沈

蕭蕭一畝宮 種菊十餘叢 採摘和芳露 封題寄病翁 熟宜茶鼎裏 飡稱石甌中 香潔將何比 從來味不同

張頤任酒澆 開眼信花燒 舊國歸何滯 新知別又遙 夜行篙觸石 晚泊纜依橋 若未重相見 無門解寂寥

石窗紫蘚牆 此世此清涼 研露題詩潔 消冰煮茗香 閑雲春影薄 孤磬夜聲長 何計休爲吏 從師老草堂

白閣峰頭雪 城中望亦寒 高僧多默坐 清夜到明看 世上無諸苦 林間只一飡 嘗聞南北教 所得比師難

暑天難可度 豈復更持觴 樹裏鳴蟬咽 宮中午漏長 病夫心益躁 靜者室應涼 幾欲相尋去 紅塵滿路旁

蓮華峰下郡 僊洞亦難勝 閭里蒼苔水 虛空瀑布冰 酒香和藥熟 山峭過雲登 清淨黎人泰 唯憂急詔徵

秋氣日騷騷 星星雙鬢毛 涼天吟自遠 清夜夢還高 林下期同去 人間共是勞 頭巾何所直 且漉甕頭糟

相思春樹綠 千里亦依依 鄠杜月頻滿 瀟湘人不歸 桂花風畔落 煙草蝶雙飛 一別無消息 水南車跡稀

腰間垂印囊 白髮未歸鄉 還往應相責 朝昏亦自傷 窮愁山影峭 獨夜漏聲長 寂寞難成寐 寒燈侵曉光

十二門中寺 詩僧寺獨幽 多年松色別 後夜磬聲秋 見世慮皆盡 來生事更修 終須執瓶鉢 相逐入牛頭

日出月復沒 悠悠昏與明 修持經幾劫 清淨到今生 林下知無相 人間苦是情 終期逐師去 不擬老塵纓

是法修行遍 方棲不二門 隨緣嫌寺著 見性覺經繁 所歎身將老 始聞師一言 塵沙千萬劫 劫盡佛長存

霜月靜幽居 閑吟夢覺初 秋深夜迢遰 年長意蕭疎 海上歸難遂 人間事盡虛 賴師方便語 漸得識真如

昨秋今復春 役役是非身 海上無歸路 城中作老人 流年何處在 白日每朝新 聞有長生術 將求未有因

幾歲亂軍裏 蔣亭名不銷 無人知舊徑 有藥長新苗 樹宿山禽靜 池通野水遙 何因同此醉 永望思蕭條

獨在山阿裏 朝朝遂性情 曉泉和雨落 秋草上堦生 因客始沽酒 借書方到城 詩情聊自遣 不是趁聲名

蟬稀蟲唧唧 露重思悠悠 靜者多便夜 豪家不見秋 同歸方欲就 微恙幾時瘳 今日滄江上 何人理釣舟

路岐何渺邈 在客易蹉跎 却是去家遠 因循住日多 幾看春草綠 又見塞鴻過 未有進身處 忍教拋薜蘿

日暮掩重扉 抽簪復解衣 漏聲林下靜 螢色月中微 秋霽露華結 夜深人語稀 慇懃故山路 誰與我同歸

白石師何在 師禪白石中 無情雲可比 不食鳥難同 屨下蒼苔雪 龕前瀑布風 相尋未有計 只是禮虛空

疎拙祗如此 此身誰與同 高情向酒上 無事在山中 漸老病難理 久貧吟益空 賴君時訪宿 不避北齋風

晨飡夜復眠 日與月相連 天下誰無病 人間樂是禪 幾生通佛性 一室但香煙 結得無爲社 還應有宿緣

不行門外地 齋戒得清真 長食施來飯 深居鎖定身 朝昏常傍佛 起坐省逢人 非獨心常淨 衣無一點塵

縣齋還寂寞 夕雨洗蒼苔 清氣燈微潤 寒聲竹共來 蟲移上階近 客起到門迴 想得吟詩處 唯應對酒杯

會解如來意 僧家獨有君 開經對天子 騎馬過聲聞 本寺遠於日 新詩高似雲 熱時吟一句 涼冷勝秋分

一住毘陵寺 師應祗信緣 院貧人施食 窗靜鳥窺禪 古磬聲難盡 秋燈色更鮮 仍聞開講日 湖上少魚船

久向空門隱 交親亦不知 文高輕古意 官冷似前資 老覺僧齋健 貧還酒債遲 仙方小字寫 行坐把相隨

憲皇十一祀 共得春闈書 道直淹曹掾 命通侍玉除 浮生年月促 九陌笑言疎 何計同歸去 滄江有弊廬

自君離海上 垂釣更何人 獨宿空堂雨 閑行九陌塵 避時曾變姓 救難似嫌身 何處相期宿 咸陽酒市春

西方清淨路 此路出何門 見說師知處 從來佛不言 今生多病惱 自曉至黃昏 唯寐方無事 那堪夢亦喧

先生居處僻 荆棘與牆齊 酒好寧論價 詩狂不著題 燒成度世藥 踏盡上山梯 嬾聽閑人語 爭如谷鳥啼

秖辮麻爲衲 此中經幾春 菴前多猛獸 徑小絕行人 泉近濆瓶履 山深少垢塵 想師正法指 喻我獨迷津

賢哲論獨誕 吾宗次定今 詩吟天地廣 覺印果因深 教演歸恭敬 名標中外欽 既能施六度 了悟達雙林

身外無徭役 開門百事閑 倚松聽唳鶴 策杖望秋山 萍任連池綠 苔從匝地斑 料無車馬客 何必掃柴關

閑臥銷長日 親朋笑我疎 詩篇隨分有 人事度年無 情性僻難改 愁懷酒爲除 誰能思此計 空備滿牀書

白日逍遙過 看山復遶池 展書尋古事 翻卷改新詩 賒酒風前酌 留僧竹裏棊 同人笑相問 羨我足閑時

好景時牽目 茅齋興有餘 遠山經雨後 庭樹得秋初 道侶憐栽藥 高人笑養魚 優游隨本性 甘被棄慵疎

永日廚煙絕 何曾暫廢吟 閑時隨思緝 小酒恣情斟 看月嫌松密 垂綸愛水深 世間多少事 無事可關心

一生能幾日 愁恨也無端 遇酒酕醄飲 逢花爛熳看 青雲非失路 白髮未相干 以此多攜解 將心但自寬

萬事徒紛擾 難關枕上身 朗吟銷白日 沈醉度青春 演步憐山近 閑眠厭客頻 市朝曾不到 長免滿衣塵

野性多疎惰 幽棲更稱情 獨行看影笑 閑坐弄琴聲 嬾拜腰肢硬 慵趨禮樂生 業文隨日遣 不是爲求名

生計甘寥落 高名愧自由 慣無身外事 不信世間愁 好酒盈桮酌 閑詩任筆酬 涼風從入戶 雲水更宜秋

拙直難和洽 從人笑掩關 不能行戶外 寧解走塵間 被酒長酣思 無愁可上顏 何言歸去事 著處是青山

縣去帝城遠 爲官與隱齊 馬隨山鹿放 雞雜野禽棲 遶舍惟藤架 侵堦是藥畦 更師嵇叔夜 不擬作書題

方拙天然性 爲官是事疎 惟尋向山路 不寄入城書 因病多收藥 緣飡學釣魚 養身成好事 此外更空虛

微官如馬足 祗是在泥塵 到處貧隨我 終年老趁人 簿書銷眼力 桮酒耗心神 早作歸休計 深居養此身

簿書多不會 薄俸亦難銷 醉臥慵開眼 閑行嬾繫腰 移花兼蝶至 買石得雲饒 且自心中樂 從他笑寂寥

曉鐘驚睡覺 事事便相關 小市柴薪貴 貧家砧杵閑 讀書多旋忘 賒酒數空還 長羨劉伶輩 高眠出世間

性疎常愛臥 親故笑悠悠 縱出多攜枕 因衙始裹頭 上山方覺老 過寺暫忘愁 三考千餘日 低腰不擬休

客至皆相笑 詩書滿臥牀 愛閑求病假 因醉棄官方 鬢髮寒唯短 衣衫瘦漸長 自嫌多檢束 不似舊來狂

一日看除目 終年損道心 山亦衝雪上 詩好帶風吟 野客嫌知印 家人笑買琴 只應隨分過 已是錯彌深

鄰里皆相愛 門開數見過 秋涼送客遠 夜靜詠詩多 就架題書目 尋欄記藥窠 到官無別事 種得滿庭莎

窮達天應與 人間事莫論 微官長似客 遠縣豈勝村 竟日多無食 連宵不閉門 齋心調筆硯 唯寫五千言

縣僻仍牢落 遊人到便迴 路當邊地去 村入郭門來 酒戶愁偏長 詩情病不開 可曾衙小吏 恐謂踏青苔

自下青山路 三年著綠衣 官卑食肉僭 才短事人非 野客教長醉 高僧勸早歸 不知何計是 免與本心違

作吏荒城裏 窮愁欲不勝 病多唯識藥 年老漸親僧 夢覺空堂月 詩成滿硯冰 故人多得路 寂寞不相稱

誰念東山客 棲棲守印牀 何年得事盡 終日逐人忙 醉臥誰知呌 閑書不著行 人間長檢束 與此豈相當

朝朝眉不展 多病怕逢迎 引水遠通澗 壘山高過城 秋燈照樹色 寒雨落池聲 好是吟詩夜 披衣坐到明

簿籍誰能問 風寒趁早眠 每旬常乞假 隔月探支錢 還往嫌詩僻 親情怪酒顛 謀身須上計 終久是歸田

閉門風雨裏 落葉與堦齊 野客嫌桮小 山翁喜枕低 聽琴知道性 尋藥得詩題 誰更能騎馬 閑行祗杖藜

腥羶都不食 稍稍覺神清 夜犬因風吠 鄰雞帶雨鳴 守官常臥病 學道別稱名 小有洞中路 誰能引我行

宦名渾不計 酒熟且開封 晴月銷燈色 寒天挫筆鋒 驚禽時並起 閑客數相逢 舊國蕭條思 青山隔幾重

假日多無事 誰知我獨忙 移山入縣宅 種竹上城牆 驚蝶遺花蘂 遊蜂帶蜜香 唯愁明早出 端坐吏人旁

門外青山路 因循自不歸 養生宜縣僻 說品喜官微 淨愛山僧飯 閑披野客衣 誰憐幽谷鳥 不解入城飛

一官無限日 愁悶欲何如 掃舍驚巢燕 尋方落壁魚 從僧乞淨水 憑客報閑書 白髮誰能鑷 年來四十餘

朝朝門不閉 長似在山時 賓客抽書讀 兒童斫竹騎 久貧還易老 多病嬾能醫 道友應相怪 休官日已遲

戚戚常無思 循資格上官 閑人得事晚 常骨覓仙難 醉臥疑身病 貧居覺道寬 新詩久不寫 自算少人看

漫作容身計 今知拙有餘 青衫迎驛使 白髮憶山居 道友憐蔬食 吏人嫌草書 須爲長久事 歸去自耕鋤

主印三年坐 山居百事休 焚香開敕庫 踏月上城樓 飲酒多成病 吟詩易長愁 慇懃問漁者 暫借手中鉤

長憶青山下 深居遂性情 壘堦溪石淨 燒竹竈煙輕 點筆圖雲勢 彈琴學鳥聲 今朝知縣印 夢裏百憂生

自知狂僻性 吏事固相疎 祗是看山立 無嫌出縣居 印朱霑墨硯 戶籍雜經書 月俸尋常請 無妨乏斗儲

作吏無能事 爲文舊致功 詩標八病外 心落百憂中 拜別登朝客 歸依鍊藥翁 不知還往內 誰與此心同

九陌宅重重 何門憐此翁 荒庭唯菊茂 幽徑與山通 落葉帶衣上 閑雲來酒中 此心誰得見 林下鹿應同

先憶花時節 家山聽更歸 愛詩看古集 憶酒典寒衣 睡少身還健 愁多食不肥 自憐疎嬾性 無事出門稀

閑居無事擾 舊病亦多痊 選字詩中老 看山屋外眠 片霞侵落日 繁葉咽鳴蟬 對此心還樂 誰知乏酒錢

不自識疎鄙 終年住在城 過門無馬跡 滿宅是蟬聲 帶病吟雖苦 休官夢已清 何當學禪觀 依止古先生

終年城裏住 門戶似山林 客怪身名晚 妻嫌酒病深 寫方多識藥 失譜廢彈琴 文字非經濟 空虛用破心

居止日蕭條 庭前唯藥苗 身閑眠自久 眼荖視還遙 簷燕酬鶯語 鄰花雜絮飄 客來無酒飲 搔首擲空瓢

寂寞日何爲 閑居春色遲 驚風起庭雪 寒雨長簷澌 強飲樽中酒 嘲山世外詩 此生仍且在 難與老相離

秋來梨果熟 行哭小兒飢 鄰富雞長往 莊貧客漸稀 借牛耕地晚 賣樹納錢遲 牆下當官道 依前夾竹籬

爲客久未歸 寒山獨掩扉 曉來山鳥散 雨過杏花稀 天遠雲空積 溪深水自微 此情對春色 盡醉欲忘機

旅人無事喜 終日思悠悠 逢酒嫌桮淺 尋書怕字稠 貧來許錢聖 夢覺見身愁 寂寞中林下 飢鷹望到秋

閑處無人到 乖疎稱野情 日高搔首起 林下散衣行 泉引窗前過 雲看石罅生 別來愁欲老 虛負出山名

客行無定止 終日路岐間 馬爲賒來貴 僮緣借得頑 詩書愁觸雨 店舍喜逢山 舊業嵩陽下 三年未得還

正月一日後 尋春更不眠 自知還近僻 衆說過於顛 看水寧依路 登山欲到天 悠悠芳思起 多是晚風前

官卑長少事 縣僻又無城 未曉衝寒起 迎春忍病行 樹枝風掉軟 菜甲土浮輕 好箇林間鵲 今朝足喜聲

詩酒相牽引 朝朝思不窮 苔痕雪水裏 春色竹煙中 迎雨緣池草 摧花倚樹風 書非名利事 愛此少人同

塵中主印吏 誰遣有高情 趁煖簷前坐 尋芳樹底行 土融凝墅色 冰敗滿池聲 漸覺春相泥 朝來睡不輕

疎頑無異事 隨例但添年 舊曆藏深篋 新衣薄絮綿 暖風渾酒色 晴日暢琴弦 同伴無辭困 遊春貴在先

看春長不足 豈更覺身勞 寺裏花枝淨 山中水色高 嫩雲輕似絮 新草細如毛 併起詩人思 還應費筆毫

悠悠小縣吏 顦顇入新年 遠思遭詩惱 閑情被酒牽 戀花林下飲 愛草野中眠 疎嬾今成性 誰人肯更憐

處處春光遍 遊人亦不稀 向陽傾冷酒 看影試新衣 嫩樹行移長 幽禽語旋飛 同來皆去盡 衝夜獨吟歸

朝朝看春色 春色似相憐 酒醒鶯啼裏 詩成蝶舞前 摘花盈手露 折竹滿庭煙 親故多相笑 疎狂似少年

卑官還不惡 行止得逍遙 晴野花侵路 春陂水上橋 塵埃生暖色 藥草長新苗 看却煙光散 狂風處處飄

身被春光引 經時更不歸 嚼花香滿口 書竹粉黏衣 弄日鶯狂語 迎風蝶倒飛 自知疎嬾性 得事亦應稀

曉脫青衫出 閑行氣味長 一瓶春酒色 數頃野花香 朝客聞應羨 山僧見亦狂 不將僮僕去 恐爲損風光

春來眠不得 誰復念生涯 夜聽四鄰樂 朝尋九陌花 輕煙浮草色 微雨濯年華 乞假非關病 朝衣在酒家

廣陵寒食天 無霧復無煙 煖日凝花柳 春風散管弦 園林多是宅 車馬少於船 莫喚遊人住 遊人困不眠

滿郭是春光 街衢土亦香 竹風輕履舃 花露膩衣裳 谷鳥鳴還豔 山夫到更狂 可憐遊賞地 煬帝國傾亡

江北煙光裏 淮南勝事多 市鄽持燭入 鄰里漾船過 有地惟栽竹 無家不養鵝 春風蕩城郭 滿耳是笙歌

今朝一百五 出戶雨初晴 舞愛雙飛蝶 歌聞百囀鶯 江深青草岸 花滿白雲城 爲政多孱懦 應無酷吏名

出城煙火少 況復是今朝 閑坐將誰語 臨觴只自謠 堦前春蘚徧 衣上落花飄 伎樂州人戲 使君心寂寥

窮巷少芳菲 蒼苔一徑微 酒醒聞客別 年長送春歸 宿願眠雲嶠 浮名繫鎖闈 未因丞相庇 難得脫朝衣

寂寂春將老 閑人強自歡 迎風鶯語澀 帶雨蝶飛難 傍砌木初長 眠花景漸闌 臨軒平目望 情思若爲寬

昨迎今復送 來晚去逡巡 芳盡空繁樹 愁多獨病身 靜思傾酒嬾 閑望上樓頻 爲向春風道 明年早報春

閑齋深夜靜 獨坐又閑行 密樹月籠影 疎籬水隔聲 斷猨時叫谷 棲鳥每搖檉 寂寞求名士 誰知此夕情

秋來不復眠 但覺思悠然 菊色欲經露 蟲聲漸替蟬 詩情生酒裏 心事在山邊 舊里無因到 西風又一年

昨宵白露下 秋氣滿山城 風勁衣巾脆 窗虛筆墨輕 臨書愛真跡 避酒怕狂名 祗擬隨麋鹿 悠悠過一生

酒熟菊還芳 花飄盞亦香 與君先一醉 舉世待重陽 風色初晴利 蟲聲向晚長 此時如不飲 心事亦應傷

帝里閑人少 誰同把酒桮 硯山籬下菊 今日幾枝開 曉角驚眠起 秋風引病來 長年歸思切 更值雁聲催

蕭蕭晚景寒 獨立望江壖 沙渚幾行鴈 風灣一隻船 落霞澄返照 孤嶼隔微煙 極目思無盡 鄉心到眼前

衰殘歸未遂 寂寞此宵情 舊國當千里 新年隔數更 寒猶近北峭 風漸向東生 誰見長安陌 晨鐘度火城

慇懃惜此夜 此夜在逡巡 燭盡年還別 雞鳴老更新 儺聲方去疫 酒色已迎春 明日持杯處 誰爲最後人

霏微著草樹 漸布與階平 遠近如空色 飄颺無落聲 飛鴉疑翅重 去馬覺蹄輕 遙想故山下 樵夫應滯行

亭亭千萬里 三五復秋中 此夕光應絕 常時思不同 九霄微有露 四海靜無風 惆悵逡巡別 誰能看碧空

江昏山半晴 南阻絕人行 葭菼連雲色 松杉共雨聲 早秋仍燕舞 深夜更鼉鳴 爲報迷津客 訛言未可輕

舊山寧要去 此有濯纓泉 曉景松枝覆 秋光月色連 行尋屐齒盡 坐對角巾偏 寂寂幽棲處 無妨請俸錢

由釣起茅亭 柴扉復竹楹 波清見絲影 坐久識魚情 白鳥依窗宿 青蒲傍砌生 欲同漁父舍 須自減逢迎

幽島蘚層層 詩人日日登 坐危石是榻 吟冷唾成冰 靜對唯秋水 同來但老僧 竹枝題字處 小篆復誰能

微徑嬋娟裏 唯聞靜者知 跡深苔長處 步狹笋生時 高是連幽樹 窮應到曲池 紗巾靈壽杖 行樂復相宜

不上酒家樓 池邊日獻酬 杯來轉巴字 客坐遶方流 酹滴苔紋斷 泉連石岸秋 若能山下置 歲晚願同遊

泉眼高千尺 山僧取得歸 架空橫竹引 鑿石透渠飛 洗藥溪流濁 澆花雨力微 朝昏長遶看 護惜似持衣

數日自穿池 引泉來近陂 尋渠通咽處 遶岸待清時 深好求魚養 閑堪與鶴期 幽聲聽難盡 入夜睡常遲

賃居求賤處 深僻任人嫌 蓋地花如繡 當門竹勝簾 勸僧嘗藥酒 教僕辨書簽 庭際山宜小 休令著石添

營營是與非 前樂後還悲 今世已如此 他生願似師 禪房空旦暮 畫壁半陳隋 遶徑蒼苔跡 幽人來是誰

此女骨爲土 貞名不可移 精靈閟何處 蘋藻奠空祠 水石生異狀 杉松無病枝 我來方謝雨 延滯失歸期

帝里誰無宅 青山秖屬君 閑窗連竹色 幽砌上苔文 遠近高低樹 東西南北雲 朝朝常獨見 免被四鄰分

入門塵外思 苔徑藥苗間 洞裏應生玉 庭前自有山 帝城唯此靜 朝客更誰閑 野鶴松中語 時時去復還

每來歸意懶 都尉似山人 臺榭栖雙鷺 松篁隔四鄰 迸泉清勝雨 深洞暖如春 更看題詩處 前軒粉壁新

舊隱即雲林 思歸日日深 如今來此地 無復有前心 古石生靈草 長松栖異禽 暮潮簷下過 濺浪濕衣襟

幽棲一畝宮 清峭似山峰 鄰里不通徑 俸錢唯買松 野人時寄宿 谷鳥自相逢 朝路牀前是 誰知曉起慵

引水穿風竹 幽聲勝遠溪 裁衣延野客 翦翅養山雞 酒熟聽琴酌 詩成削樹題 惟愁春氣暖 松下雪和泥

閑居晝掩扉 門柳蔭蔬畦 因病方收藥 尋僧始度溪 少逢人到戶 時有燕銜泥 蕭灑身無事 名高孰與齊

憶師眠復起 永夜思迢迢 月下門方掩 林中寺更遙 鐘聲空下界 池色在清宵 終擬修禪觀 窗間卷欲燒

清羸一飯師 閑院亦披衣 應詔常翻譯 修心出是非 雪中疎磬度 林際晚風歸 蔬食常來此 人間護淨稀

九經通大義 內典自應精 簾冷連松影 苔深減覆聲 相逢幸此日 相失恐來生 覺路何門去 師須引我行

九陌最幽寺 吾師院復深 煙霜同覆屋 松竹雜成林 鳥語境彌寂 客來機自沈 早知能到此 應不戴朝簪

上國千餘里 逢春且勝遊 暫聞新鳥戲 似解旅人愁 野色吞山盡 江煙襯水流 村醪須一醉 無恨滯行舟

有相無相身 唯師說始真 修篁半庭影 清磬幾僧鄰 古壁丹青落 虛簷鳥雀馴 伊余求了義 羸馬往來頻

寥寥聽不盡 孤磬與疎鐘 煩惱師長別 清涼我暫逢 蟻行經古蘚 鶴毳落深松 自想歸時路 塵埃復幾重

寺對遠山起 幽居仍是師 斜陽通暗隙 殘雪落疎籬 松靜鶴棲定 廊虛鐘盡遲 朝朝趨府吏 來此是相宜

偶尋靈跡去 幽徑入氳氛 轉壑驚飛鳥 穿山踏亂雲 水從巖下落 溪向寺前分 釋子遊何處 空堂日漸曛

閑立津橋上 寒光動遠林 皇宮對嵩頂 清洛貫城心 雪路初晴出 人家向晚深 自從王在鎬 天寶至如今

策杖度溪橋 雲深步數勞 青猿吟嶺際 白鶴坐松梢 天外浮煙遠 山根野水交 自緣名利繫 好此結蓬茆

踏得度溪灣 晨遊暮不還 月明松影路 春滿杏花山 戲狖跳林末 高僧住石間 未肯離腰組 來此復何顏

終日遊山困 今朝始傍河 尋芳愁路盡 逢景畏人多 鳥語催沽酒 魚來似聽歌 醉時眠石上 肢體自婆娑

閑上津橋立 天涯一望間 秋風波上岸 旭日氣連山 偶聖今方變 朝宗豈復還 崑崙在蕃界 作將亦何顏

秋蟾流異彩 齋潔上壇行 天近星辰大 山深世界清 仙飆石上起 海日夜中明 何計長來此 閑眠過一生

暑月放朝頻 青槐路絕塵 雨晴江色出 風動草香新 獨立分幽島 同行得靜人 此歡宜稍滯 此去與誰親

避暑高樓上 平蕪望不窮 鳥穿山色去 人歇樹陰中 數帶長河水 千條弱柳風 暗思多少事 懶話與芝翁

高樓初霽後 遠望思無窮 雨洗青山淨 春蒸大野融 碧池舒煖景 若柳嚲和風 爲有登臨興 獨吟落照中

官散有閑情 登樓步稍輕 窗雲帶雨氣 林鳥雜人聲 曉日襟前度 微風酒上生 城中會難得 掃壁各書名

故人九寺長 邀我此同歡 永夜開筵靜 中年飲酒難 微風侵燭影 疊漏過林端 臘後分朝日 天明幾刻殘

詩家會詩客 池閣曉初晴 鳥盡山中語 琴多譜外聲 映花相勸酒 入洞各題名 疎野常如此 誰人信在城

軍城夜禁樂 飲酒每題詩 坐穩吟難盡 寒多醉較遲 遠鐘驚漏壓 微月被燈欺 此會誠堪惜 天明是別離

竹裏開華館 珍羞次第嘗 春風酒影動 晴日樂聲長 久坐難辭醉 衰年亦暫狂 慇懃還繼燭 永夕夢相妨

牆北走紅塵 牆東接白雲 山光衣上見 藥氣酒中聞 此會誠堪惜 窮秋日又曛 人間唯有醉 醉後復何云

聞君有美酒 與我正相宜 溢甕清如水 黏杯半似脂 豈唯消舊病 且要引新詩 況此便便腹 無非是滿巵

老人罷巵酒 不醉已經年 自飲君家酒 一杯三日眠 味輕花上露 色似洞中泉 莫厭時時寄 須知法未傳

符印懸腰下 東山不得歸 獨行南北近 漸老往還稀 迸笋侵窗長 驚蟬出樹飛 田田池上葉 長是使君衣

西園春欲盡 芳草徑難分 靜語唯幽鳥 閑眠獨使君 密林生雨氣 古石帶潮文 雖去清秋遠 朝朝見白雲

臨江府署清 閑臥復閑行 苔蘚疎塵色 梧桐出雨聲 漸除身外事 暗作道家名 更喜仙山近 庭前藥自生

十日公府靜 巾櫛起清晨 寒蟬近衰柳 古木似高人 學佛寧憂老 爲儒自喜貧 海山歸未得 芝朮夢中春

宮殿半山上 人家向下居 古廳眠易魘 老吏語多虛 雨水澆荒竹 溪沙擁廢渠 聖朝收外府 皆是九天除

鼓絕門方掩 蕭條作吏心 露垂庭際草 螢照竹間禽 棊罷嫌無月 眠遲聽盡碪 還知未離此 時復更相尋

竹屋臨江岸 清宵興自長 夜深傾北斗 葉落映橫塘 渚鬧漁歌響 風和角糉香 却愁南去棹 早晚到瀟湘

左右分京闕 黃河與宅連 何功來此地 竊位已經年 天下才彌小 關中鎮最先 隴山望可見 惆悵是窮邊

茅屋臨江起 登庸復應期 遙知歸去日 自致太平時 幽藥禪僧護 高窗宿鳥窺 行人盡歌詠 唯子獨能詩

寒日南宮晚 閑吟半醉歸 位高行路靜 詩好和人稀 古樹苔文匝 遙峰雪色微 寧知逢彩筆 寂寞有光輝

聖代無爲化 郎中似散仙 晚眠隨客醉 夜坐學僧禪 酒用林花釀 茶將野水煎 人生知此味 獨恨少因緣

淅淅復修修 涼風似水流 此生難免老 舉世大同愁 螢影明苔蘚 鴻聲傍斗牛 猶分省署直 何日是歸休

九衢難會宿 況復是寒天 朝客清貧老 林僧默悟禪 眠遲消漏水 吟苦墮寒涎 異日來尋我 滄江有釣船

河傾月向西 九陌鼓聲齊 塵靜霜華遠 烟生曙色低 禁門人已度 宮樹鳥猶棲 疎懶勞相問 登山有舊梯

新居多野思 不似在京城 牆上雲相壓 庭前竹亂生 尋師望藥力 依譜上琴聲 好是中秋夜 無塵有月明

一年離九陌 壁上挂朝袍 物外詩情遠 人間酒味高 思歸知病長 失寢覺神勞 衰老無多思 因君把筆毫

一會一分離 貧遊少定期 酒多爲客穩 米貴入城遲 晴日偷將睡 秋山乞與詩 縱然眉得展 不似見君時

不來知盡怪 失意懶春遊 聞鳥寧驚夢 看花怕引愁 賭棋招敵手 沽酒自扶頭 何似華筵上 推辭候到籌

閑居多僻靜 猶恐道相違 只是夜深坐 那堪春未歸 嫩苔黏野色 香絮撲人衣 縱有野僧到 終朝不話非

看月空門裏 詩家境有餘 露寒僧梵出 林靜鳥巢疎 遠色當秋半 清光勝夜初 獨無臺上思 寂寞守吾廬

下伏秋期近 還知扇漸疎 驚飆墜鄰果 暴雨落江魚 貴寺雖同秩 閑曹只管書 朝朝廊下食 相庇在肴葅

貢籍常同府 周行今一時 諫曹誠已忝 京邑豈相宜 黑髮年來盡 滄江歸去遲 何時得攜手 林下靜吟詩

未得滄江外 衰殘讀藥書 聖朝優上秩 仁里許閑居 樹對枝相接 泉同井不疎 酬章深自鄙 欲寄復躊躕

幽齋琴思靜 晚下紫宸朝 舊隱同溪遠 周行隔品遙 深槐蟬唧唧 疎竹雨蕭蕭 不是相尋懶 煩君舉酒瓢

日日在心中 青山青桂叢 高人多愛靜 歸路亦應同 罷吏方無病 因僧得解空 新詩勞見問 吟對竹林風

道同無宿約 三伏自從容 窗豁山侵座 扇搖風下松 客吟多遶竹 僧飯只憑鐘 向晚分歸路 莓苔行跡重

布囊懸蹇驢 千里到貧居 飲酒誰堪伴 留詩自與書 愛眠知不醉 省語似相疎 軍吏衣裳窄 還應暗笑余

欲出心還懶 閑吟遶寢牀 道書蟲食盡 酒律客偷將 愁至爲多病 貧來減得狂 見君何所似 如熱得清涼

曉立侍爐煙 夜歸蓬蓽眠 露華明菊上 螢影滅燈前 清漏和碪疊 棲禽與葉連 高人來此宿 爲似在山顛

雨裏難逢客 閑吟不復眠 蟲聲秋併起 林色夜相連 愛酒此生裏 趨朝未老前 終須攜手去 滄海棹魚船

客來初夜裏 藥酒自開封 老漸多歸思 貧惟長病容 苦寒燈焰細 近曉鼓聲重 僧可還相捨 深居閉古松

內殿臣相命 開罇話舊時 夜鐘催鳥絕 積雪阻僧期 林靜寒聲遠 天陰曙色遲 今宵復何夕 鳴珮坐相隨

入門愁自散 不假見僧翁 花落煎茶水 松生醒酒風 拂牀尋古畫 拔刺看新叢 別有遊人見 多疑住此中

欲種數莖葦 出門來往頻 近陂收本土 選地問幽人 靜看唯思長 初移未覺勻 坐中尋竹客 將去更逡巡

秋蛩聲尚在 切切起蒼苔 久是忘情者 今還有事來 微霜風稍靜 圓月霧初開 此思誰能遣 應須執酒杯

秋來吟更苦 半咽半隨風 禪客心應亂 愁人耳願聾 雨晴煙樹裏 日晚古城中 遠思應難盡 誰當與我同

時人嫌古畫 倚壁不曾收 露滴膠山斷 風吹絹海秋 殘雲飛屋裏 片水落牀頭 尚勝凡花鳥 君能補綴不

聖朝能用將 破敵速如神 掉劍龍纏臂 開旗火滿身 積屍川沒岸 流血野無塵 今日當場舞 應知是戰人

晝渡黃河水 將軍險用師 雪光偏著甲 風力不禁旗 陣變龍蛇活 軍雄鼓角知 今朝重起舞 記得戰酣時

破虜行千里 三軍意氣麤 展旗遮日黑 驅馬飲河枯 鄰境求兵略 皇恩索陣圖 元和太平樂 自古恐應無

每日尋兵籍 經年別酒徒 眼疼長不校 肺病且還無 僮僕驚衣窄 親情覺語麤 幾時得歸去 依舊作山夫

朝朝十指痛 唯署點兵符 貧賤依前在 顛狂一半無 身慙山友棄 膽賴酒杯扶 誰道從軍樂 年來鑷白鬚

從諫停東幸 垂衣寶曆昌 漢昭登位少 周代卜年長 綵仗三清路 麻衣萬國喪 玄宮今一閉 終古柏蒼蒼

晚色啓重扉 旌旗路漸移 荆山鼎成日 湘浦竹斑時 臣子終身感 山園七月期 金莖看尚在 承露復何爲

紫陌起仙飆 川原共寂寥 靈輴萬國護 儀殿百神朝 漏滴秋風路 笳吟灞水橋 微臣空感咽 踊絕覺天遙

垂拱開成化 愔愔雅樂全 千官方就日 四海忽無天 堯舜非傳子 殷周但卜年 聖功青史外 刊石在陵前

代以無爲理 車書萬國同 繼兄還付弟 授聖悉推公 雲霧疑無日 笳簫別起風 金莖難復見 寒露落空中

龍歸攀不得 髯在侍臣邊 徹奠新阡起 登山吉從全 關河佳氣散 夷夏哭聲連 寂寞玄宮閉 朝昏千萬年

曉漏啓嚴城 宮臣縞素行 靈儀先鹵簿 新諡在銘旌 雲晦郊原色 風連霰雪聲 淒涼望苑路 春草即應生

寒日春宮閉 玄堂渭水濱 華夷牋乍絕 凶吉禮空新 薤露歌連哭 泉扉夜作晨 吹笙今一去 千古在逡巡

服儒師道旨 糲食臥中林 誰識先生事 無身是本心 空山流水遠 故國白雲深 日夕誰來哭 唯應猨鳥吟

修短皆由命 暗懷師出塵 豈知修道者 難免不亡身 永祕黃庭訣 高懸漉酒巾 可憐白犬子 閑吠遠行人

白日西邊沒 滄波東去流 名雖千古在 身已一生休 豈料文章遠 那知瑞草秋 曾聞有書劍 應是別人收

杳杳黃泉下 嗟君向此行 有名傳後世 無子過今生 新墓松三尺 空堦月二更 從今舊詩卷 人覓寫應爭

新詩十九首 麗格出青冥 得處神應駭 成時力盡停 正愁聞更喜 沈醉見還醒 自是天才健 非關筆硯靈

新詩盈道路 清韻似敲金 調格江山峻 功夫日月深 蜀牋方入寫 越客始消吟 後輩難知處 朝朝枉用心

枉爲鄉里舉 射鵠藝渾疎 歸路羞人問 春城賃舍居 閉門辭雜客 開篋讀生書 以此投知己 還因勝自餘

三年病不出 苔蘚滿藤鞋 倚壁看經坐 聞鐘喫藥齋 茶烟熏殺竹 簷雨滴穿堦 無暇頻相訪 秋風寂寞懷

磧露黃雲下 凝寒鼓不鳴 戰須移死地 軍諱殺降兵 印馬秋遮虜 蒸沙夜築城 舊鄉歸不得 都尉負功名

日日門長閉 隣家亦懶過 頭風春飲苦 眼暈夜書多 幽鳥偏栖竹 凡人笑種莎 近來難得酒 無計奈愁何

波濤千里隔 抱疾亦相尋 會宿逢高士 辭歸值積霖 叢桑山店迥 孤燭海船深 尚有重來約 知無省閣心

已當鳴鴈夜 多事不同居 故疾離城晚 秋霖見月疎 趂風開靜戶 帶葉卷殘書 盪槳期南去 荒園久廢鋤

南遊多老病 見說講經稀 塞寺幾僧在 關城空自歸 帶河衰草斷 映日旱沙飛 却到禪齋後 邊軍識衲衣

歸思緣平澤 幽齋夜話遲 人尋馮翊去 草向建康衰 雨雪生中路 干戈阻後期 幾年方見面 應是鑷蒼髭

信是虛閑地 亭高亦有苔 繞池逢石坐 穿竹引山回 果落纖萍散 龜行細草開 主人偏好事 終不厭頻來

山水疊層層 吾兄涉又登 挂帆春背鴈 尋磬夜逢僧 雪溜懸衡嶽 江雲蓋秣陵 評文永不忘 此說是中興

南朝秋色滿 君去意如何 帝業空城在 民田壞塚多 月圓臺獨上 栗綻寺頻過 籬下西江闊 相思見白波

夏天多憶此 早晚得秋分 舊月來還見 新蟬坐忽聞 扇風調病葉 溝水隔殘雲 別有微涼處 從容不似君

南行隨越僧 別業幾池菱 兩鬢已垂白 五湖歸挂罾 夜濤鳴柵鏁 寒葦露船燈 去此應無事 却來知不能

惜別聽邊漏 窗燈落燼重 寒僧迴絕塞 夕雪下窮冬 出定聞殘角 休兵見壞鋒 何年更來此 老却倚堦松

從作兩河客 別離經半年 却來峰頂宿 知廢甄南禪 餘霧沈斜月 孤燈照落泉 何當閑事盡 相伴老溪邊

停橈因舊識 白髮向波濤 以我往來倦 知君耕稼勞 渚田臨舍盡 坂路出簷高 遊者還南去 終期伴爾曹

舊鄉無子孫 誰共老青門 迢遞早秋路 別離深夜村 伊流偕行客 岳響答啼猿 去後期招隱 何當復此言

湖外誰相識 思歸日日頻 遍尋新住客 少見故鄉人 失計空知命 勞生耻爲身 惟看洞庭樹 即是舊山春

瘦形無血色 草履著行穿 閑話似持咒 不眠同坐禪 背經來漢地 袒膊過冬天 情性人難會 遊方應信緣

稅時兼主印 每日得閑稀 對酒妨料吏 爲官亦典衣 案遲吟坐待 宅近步行歸 見說論詩道 應愁判是非

溪僧還共謁 相與坐寒天 屋雪凌高燭 山茶稱遠泉 夜清更徹寺 空闊雁衝煙 莫怪多時話 重來又隔年

轉刺名山郡 連年別省曹 分題得客少 著價買書高 晚柳蟬和角 寒城燭照濤 鄱溪臥疾久 未獲後乘騷

一齋難過日 況是更休糧 養力時行道 聞鐘不上堂 惟留溫藥火 未寫化金方 舊有山廚在 從僧請作房

灌木藏岑色 天寒望即愁 高齋何日去 遠瀑入城流 臘近溪書絕 燈殘夜雪稠 邇來相憶處 枕上苦吟休

野寺絕依念 靈山會遍行 老來披衲重 病後讀經生 乞食嫌村遠 尋溪愛路平 多年栢巖住 不記栢巖名

不覺月又盡 未歸還到春 雪通廬岳夢 樹匝草堂身 澤鴈和寒露 江槎帶遠薪 何年自此去 舊國復爲隣

貴邑清風滿 誰同上宰心 杉松出郭外 雨電下嵩陰 度鴈方離壘 來僧始別岑 西池月纔迥 會接一宵吟

野客行無定 全家在浦東 寄眠僧閣靜 贈別橐金空 舊里千山隔 歸舟百計同 藥資如有分 相約老吳中

西峰殘日落 誰見寂寥心 孤枕客眠久 兩廊僧話深 寒扉關雨氣 風葉隱鐘音 此愛東樓望 仍期別夜尋

辭僧下水柵 因夢嶽鐘聲 遠路獨歸寺 幾時重到城 風高寒葉落 雨絕夜堂清 自說深居後 隣州亦不行

楊柳已秋思 楚田仍刈禾 歸心病起切 敗葉夜來多 細雨城蟬噪 殘陽嶠客過 舊山餘業在 杳隔洞庭波

黃葉下堦頻 徐徐起病身 殘秋螢出盡 獨夜鴈來新 別業去千里 舊鄉空四隣 孤舟尋幾度 又識岳陽人

寒天仍遠去 離寺雪霏霏 古跡曾重到 生涯不暫歸 坐禪山店暝 補衲夜燈微 巡禮何時住 相逢的是稀

匹馬無窮地 三年逐大軍 筭程淮邑遠 起帳夕陽曛 瀑浪行時漱 邊笳語次聞 要傳書札去 應到磧東雲

一從雲水住 曾不下西岑 落木孤猨在 秋庭積霧深 泉流通井脉 蟲響出牆陰 夜靜溪聲徹 寒燈尚獨吟

竹庭瓶水新 深稱北窗人 講罷見黃葉 詩成尋舊隣 錫陰迷坐石 池影露齋身 苦作南行約 勞生始問津

春居無俗喧 時立澗前村 路遠少來客 山深多過猨 帶巖松色老 臨水杏花繁 除憶文流外 何人更可言

洗足北林去 遠途今已分 麻衣行嶽色 竹杖帶湘雲 飢鼠緣危壁 寒狸出壞墳 前峰一聲磬 此夕不同聞

此行經歲近 唯約半年迴 野渡人初過 前山雲未開 鴈羣逢曉斷 林色映川來 清夜蘆中客 嚴家舊釣臺

彈琴多去情 浮檝背潮行 人望豐壖宿 蟲依蠹木鳴 檣煙離浦色 蘆雨入船聲 如疾登雲路 憑君寄此生

野煙居舍在 曾約此重過 久雨初招客 新田未種禾 夜蟲鳴井浪 春鳥宿庭柯 莫爲兒孫役 餘生能幾何

亂雲迷遠寺 入路認青松 鳥道緣巢影 僧鞋印雪踪 草煙連野燒 溪霧隔霜鐘 更遇樵人問 猶言過數峰

何處得鄉信 告行當雨天 人離京口日 潮送岳陽船 孤鳥背林色 遠帆開浦煙 悲君惟此別 不肯話迴年

風泉盡結冰 寒夢徹西陵 越信楚城得 遠懷中夜興 樹停沙島鶴 茶會石橋僧 寺閣連官舍 行吟過幾層

帶病希相見 西城早晚來 衲衣風壞帛 香印雨霑灰 坐久鐘聲盡 談餘嶽影迴 却思同宿夜 高枕說天台

相過值早涼 松帚掃山牀 坐石泉痕黑 登城蘚色黃 逆風沈寺磬 初日曬隣桑 幾處逢僧說 期來宿北岡

林逕西風急 松枝講鈔餘 凍髭亡夜剃 遺偈病時書 地燥焚身後 堂空著影初 弔來頻落淚 曾憶到吾廬

已落關東葉 空懸浙右心 寒燈隨故病 伏雨接秋霖 客話曾誰和 蟲聲少我吟 蒹葭半波水 夜夜宿邊禽

四面杉蘿合 空堂畫老仙 蠹根停雪水 曲角積茶煙 道至心機盡 宵晴瑟韻全 暫來還又去 未得坐經年

故國知何處 西風已度關 歸人值落葉 遠路入寒山 多難喜相識 久貧寧自閑 唯將往來信 遙慰別離顏

叢木開風徑 過從白晝寒 舍深原草合 茶疾竹薪乾 夕雨生眠興 禪心少話端 頻來覺無事 盡日坐相看

積雨晴時近 西風葉滿泉 相逢嵩嶽客 共聽楚城蟬 宿館橫秋島 歸帆漲遠田 別多還寂寞 不似剡中年

絕頂言無伴 長懷剃髮師 禪中燈落燼 講次栢生枝 沙井泉澄疾 秋鐘韻盡遲 里閭還受請 空有向南期

遙憶新安舊 扁舟往復還 淺深看水石 來往逐雲山 到縣餘花在 過門五柳閑 東征隨子去 俱隱薜蘿間

藥力資蒼鬢 應非舊日身 一爲嵩嶽客 幾葬洛陽人 石縫瓢探水 雲根斧斫薪 關西來往路 誰得水銀銀

大野始嚴凝 雲天曉色澄 樹寒稀宿鳥 山迥少來僧 背日收窗雪 開爐釋硯冰 忽然歸故國 孤想寓西陵

竹溪人請住 何日向中峰 瓦舍山情少 齋身疾色濃 夏高移坐次 菊淺露行蹤 來往湓城下 三年兩度逢

北京一別後 吳楚幾聽砧 住久白髮出 講長枯葉深 香連隣舍像 磬徹遠巢禽 寂默應關道 何人見此心

鳥鳴春日曉 喜見竹門開 路自高巖出 人騎大馬來 折花林影斷 移石洞陰迴 更欲留深語 重城暮色催

綠水陰空院 春深喜再來 獨眠從草長 留酒看花開 過雨遠山出 向風孤鳥迴 忽思秋夕事 雲物却悠哉

暑消岡舍清 閑語有餘情 澗水生茶味 松風滅扇聲 遠分臨海雨 靜覺掩山城 此地秋吟苦 時來遶菊行

上國多離別 年年渭水濱 空將未歸意 說向欲行人 鴈度池塘月 山連井邑春 臨岐惜分手 日暮一霑巾

小齋經暮雨 四面絕纖埃 眠客聞風覺 飛蟲入燭來 夜涼書讀遍 月正戶全開 住遠稀相見 留連宿始迴

平楚起寒色 長沙猶未還 世情何處淡 湘水向人閑 空翠隱高鳥 夕陽歸遠山 孤雲萬餘里 惆悵洞庭間

洞庭初葉下 旅客不勝愁 明月天涯夜 青山江上秋 一官成白首 萬里寄滄洲 只被浮名繫 寧無媿海鷗

孤吟疎雨絕 荒館亂峰前 曉鷺棲危石 秋萍滿敗船 溜從華頂落 樹與赤城連 已有求閑意 相期在暮年

林疎多暮蟬 師去宿山煙 古壁燈熏畫 秋琴雨潤弦 竹間窺遠鶴 巖上取寒泉 西嶽沙房在 歸期更幾年

巡禮知難盡 幽人見亦稀 幾年潭上過 何待雪中歸 遠瀑穿經室 寒螿發定衣 無因尋道者 獨坐對松扉

貂裘離闕下 初佐漢元勳 河偃流澌疊 沙晴遠樹分 牛羊下暮靄 鼓角調寒雲 中夕蕭關宿 邊聲不可聞

逍遙方罷郡 高興接東甌 幾處行杉逕 何時宿石樓 湘聲穿古竇 華影在空舟 惆悵雲門路 無因得從遊

西風吹遠蟬 驛路在雲邊 獨夢諸山外 高談大斾前 夜燈分楚塞 秋角滿湘船 郡邑多巖竇 何方便學仙

吟去望雙旌 滄洲晚氣清 遙分高岳色 亂出遠蟬聲 楚霽雲連寺 湘寒浪浸城 孤猨不可聽 一聽白髭生

關河度幾重 邊色上離容 灞水方爲別 沙場又入冬 曙鵰迴大旆 夕雪沒前峰 漢使多長策 須令遠國從

篇章動玉京 墜葉滿前程 舊國與僧別 秋江罷釣行 馬過隋代寺 檣出楚山城 應近嵩陽宿 潛聞瀑布聲

論文意有違 寒雨灑行衣 南渡久誰語 後吟今獨歸 河帆因樹落 沙鳥背潮飛 若值雲門侶 多因宿翠微

瀟湘路杳然 清興起秋前 去寺多隨磬 看山半在船 綠雲天外鶴 紅樹雨中蟬 莫使游華頂 逍遙更過年

挂席曙鍾初 家山半在吳 艣聲過遠寺 江色潤秋蕪 陂鶴巢城木 邊鴻宿岸蘆 知君當永夜 獨釣五湖隅

南京路悄然 欹石漱流泉 遠寺寒雲外 揚帆暑雨前 鴈行迴曉岫 蜃色上湖田 更想清吟處 多同隱者眠

又歸衡嶽寺 舊院樹冥冥 坐石逢寒衲 尋龕補壞經 嶠雲籠曙磬 潭草落秋萍 誰伴高牕宿 禪衣挂桂馨

竹錫與袈裟 靈山笑暗霞 泉痕生淨蘚 燒力落寒花 高戶閑聽雪 空窗靜擣茶 終期宿華頂 須會說三巴

憶過僧禪處 遙山抱竹門 古房關蘚色 秋徑掃潮痕 石淨聞泉落 沙寒見鶴翻 終當從此望 更與道人言

古殿焚香外 清羸坐石稜 茶煙開瓦雪 鶴跡上潭冰 孤磬侵雲動 靈山隔水登 白雲歸意遠 舊寺在廬陵

一化西風外 禪流稍稍分 買碑行暮雨 斲石葬寒雲 靜戶關松色 荒齋聚鳥羣 朗吟聲不倦 高傳有遺文

後房寒竹連 白晝坐冥然 片衲何山至 空堂幾夜禪 葉侵經上字 冰結硯中泉 雪夕誰同話 懸燈古像前

雲泉心不爽 垂日坐柴關 硯取簷前雨 圖開異國山 原僧招過宿 沙鳥伴長閑 地與中峰近 殘陽獨不還

南海何年過 中林一磬微 病逢秋雨發 心逐暮潮歸 久臥前山寺 猶逢故國衣 近來慵步履 石蘚滿柴扉

寒蛩鳴不定 郭外水雲幽 南浦鴈來日 北窗人臥秋 病身多在遠 生計少於愁 薄暮西風急 清碪響未休

故苑多愁夕 西風木葉黃 寒江浸霧月 曉角滿城霜 弟姪來書少 關河去路長 幾時停桂檝 故國隔瀟湘

雲水生寒色 高亭發遠心 鴈來疎角韻 槐落減秋陰 隔石嘗茶坐 當山抱瑟吟 誰知瀟灑意 不似有朝簪

暮過潭上寺 獨宿白雲間 鐘磬遙連樹 星河半隔山 石中泉暗落 松外戶初關 却憶終南裏 前秋此夕還

當門三四峰 高興幾人同 尋鶴新泉外 留僧古木中 蟬鳴槐葉雨 魚散芰荷風 多喜陪幽賞 清吟繞石叢

湖近草侵庭 秋來道興生 寒潮添井味 遠漏帶松聲 放卷聽泉坐 尋僧踏雪行 何年各無事 高論宿青城

山空水繞籬 幾日此棲遲 採菊頻秋醉 留僧擬夜棊 桂陰生野菌 石縫結寒澌 更喜連幽洞 唯君與我知

山寒葉滿衣 孤鶴偶清羸 已在雲房老 休爲內殿期 嵐昏聲磬早 菓熟喚猨遲 未得終高論 明朝更別離

野欄秋景晚 疎散兩三枝 嫩碧淺輕態 幽香閑澹姿 露傾金盞小 風引道冠欹 獨立悄無語 清愁人詎知

人皆貪祿利 白首更營營 若見無爲理 兼忘不朽名 幽禽窺飯下 好藥入籬生 夢覺幽泉滴 應疑禁漏聲

大隱嚴城內 閑門向水開 扇風知暑退 樹影覺秋來 望遠雲生海 行稀砌長苔 廢興今古事 何必歎池灰

閑論憂王室 愁眉仗酒開 方嗟三覆役 又喜四愁來 晨起螢穿竹 晡餐鳥下苔 同期陽月至 靈室祝葭灰

象魏抽簪早 匡廬築室牢 宦情歸去薄 天爵隱來高 篋有新徵詔 囊餘舊緼袍 何如捨麋鹿 明主仰風騷

去住跡雖異 愛憎情不同 因君向帝里 使我厭山中 故友多朝客 新文盡國風 藝精心更苦 何患不成功

孤帆幾日程 投刺水邊城 倚櫂逢春老 登筵見月生 飲酣盃有浪 棋散漏無聲 太守憐才者 從容禮不輕

神物不復見 小池空在茲 因嫌衝斗夜 未是偃戈時 岸古魚藏穴 蒲凋翠立危 吾皇別有劒 何必鑄金爲

九衢車馬塵 不染了空人 蹔舍中峰雪 應看內殿春 齋心無外事 定力見前身 聖主方崇教 深宜謁紫宸

嘗聞一粒功 足以反衰容 方寸如不達 此生安可逢 寄書時態盡 憶語道情濃 爭得攜巾履 同歸鳥外峯

木鑽鑽盤石 辛勤四十年 一朝纔見物 五色互呈妍 七魄憎陽盛 三彭惡命延 被他迷失却 歎息只澘然

陰陽曾作炭 造化亦分功 減自青囊裏 收安玉合中 凡材難度世 神物自歸空 惆悵流年速 看成白首翁

窗戶潮頭雪 雲霞鏡裏天 島桐秋送雨 江艇暮搖煙 藕折蓮芽脆 茶挑茗眼鮮 還將歐冶劒 更淬若耶泉

石脉綻寒光 松根噴曉霜 注瓶雲母滑 漱齒茯苓香 野客偷煎茗 山僧惜淨床 三禪不要問 孤月在中央

秋河溢長空 天灑萬丈布 深雷隱雲壑 孤電挂巖樹 滄溟曉噴寒 碧落晴盪素 非趨下流急 勢使不得住

鄉路繞蒹葭 縈紆出海涯 人衣披蜃氣 馬跡印鹽花 草沒題詩石 潮摧坐釣槎 還歸舊窗裏 凝思向餘霞

牙簪不可忘 來處隔炎荒 截得半環月 磨成四寸霜 曉辭梳齒膩 秋入髮根涼 好是紗巾下 纖纖錐出囊

田家無五行 水旱卜蛙聲 牛犢乘春放 兒童候暖耕 池塘煙未起 桑柘雨初晴 歲晚香醪熟 村村自送迎

久在青田唳 天高忽暫聞 翩翻縈碧落 嘹唳入重雲 出谷鶯何待 鳴岐鳳欲羣 九臯寧足道 此去透絪緼

時人嫌古畫 倚壁不曾收 雨滴膠山斷 風吹絹海秋 殘雲飛屋裏 片水落牀頭 尚勝凡花鳥 君能補綴休

霜鍤破桐陰 青絲試淺深 月輪開地脉 鏡面寫天心 碧甃花千片 香泉乳百尋 欲知爭汲引 聽取轆轤音

衫袖拂青冥 推鞍上翠屏 塵埃辭馬尾 城闕入窗櫺 雲領浮名去 鐘撞大夢醒 茫茫山下事 滿眼送流萍

一忝鄉書薦 長安未得回 年光逐渭水 春色上秦臺 燕掠平蕪去 人衝細雨來 東風生故里 又過幾花開

野寺孤峯上 危樓聳翠微 捲簾滄海近 洗鉢白雲飛 竹影臨經案 松花點衲衣 日斜登望處 湖畔一僧歸

地勢連滄海 山名號紫微 景閑僧坐久 路僻客來稀 峽影雲相照 河流石自圍 塵喧都不到 安得此忘歸

步步遠晨昏 悽心出里門 見烏唯有淚 看雁更傷魂 宿酒寧辭醉 迴書諱苦言 野人應怪笑 不解愛田園

度嶺春風暖 花多不識名 瘴煙迷月色 巴路傍溪聲 畏藥將銀試 防蛟避水行 知君憐酒興 莫殺醉猩猩

果窺丹竈鶴 莫羨白頭翁 日月仙壺外 筋骸藥臼中 雲歸無定所 鳥跡不留空 何必勞方寸 嶇岐問遠公

不向花前醉 花應解笑人 只憂連夜雨 又過一年春 日日無窮事 區區有限身 若非杯酒裏 何以寄天真

遠戎兵壓境 遷客淚橫襟 烽候驚春塞 縲囚困越吟 自憐牛馬走 未識犬羊心 一月無消息 西看日又沈

天台十二旬 一片雨中春 林果黃梅盡 山苗半夏新 陽烏晴展翅 陰魄夜飛輪 坐冀無雲物 分明見北辰

西京高院長 直氣似吾徒 走馬論邊備 飛聲感廟謨 官移人未察 身沒事多符 寂寞他年後 名編野史無

孤客秋風裏 驅車入陝西 關河午時路 村落一聲雞 樹勢標秦遠 天形到岳低 誰知我名姓 來往自栖栖

郡郭遶江濆 人家近白雲 晚濤臨檻看 夜艣隔城聞 浦轉山初盡 虹斜雨未分 有誰知我意 心緒逐鷗羣

一望蒲城路 關河氣象雄 樓臺山色裏 楊柳水聲中 思起懷吳客 行斜向磧鴻 我來尋古跡 唯見舜祠風

江山萬萬重 歸去指何峰 未入連雲寺 先齋越浪鐘 島香廻棧柏 秋蔭出菴松 若救吳人病 須降震澤龍

長安車馬地 此院閉松聲 新罷九天講 舊曾諸岳行 能詩因作偈 好客豈關名 約我中秋夜 同來看月明

太白山中寺 師居最上方 獵人偷佛火 櫟鼠戲禪牀 定久衣塵積 行稀徑草長 有誰來問法 林杪過殘陽

故交他郡見 下馬失愁容 執手向殘日 分襟在晚鐘 鄉心隨皖水 客路過廬峰 衆惜君材器 何爲滯所從

路向姚巖寺 多行洞壑間 鶴聲連塢靜 溪色帶村閑 疎葉秋前渚 斜陽雨外山 憐君不得見 詩思最相關

萬壑褒中路 何層不架虛 濕雲和棧起 燋枿帶畬餘 巖狖牽垂果 湍禽接迸魚 每逢維艇處 塢裏有人居

愛君書院靜 莎覆蘚堦濃 連穗古藤暗 領雛幽鳥重 罇前迎遠客 林杪見晴峰 誰謂朱門內 雲山滿座逢

浙江江上郡 楊柳到時春 塹起背城雁 帆分向海人 嶠雲侵寺吐 汀月隔樓新 靜理更何事 還應詠白蘋

少年離本國 今去已成翁 客夢孤舟裏 鄉山積水東 鼇沈崩巨岸 龍鬬出遙空 學得中華語 將歸誰與同

古木亂重重 何人識去蹤 斜陽收萬壑 圓月上三峰 雲裏泉縈石 窗間鳥下松 唯應採藥客 時與此相逢

去年登第客 今日及春歸 鸎影離秦馬 蓮香入楚衣 里閭爭慶賀 親戚共光輝 唯我門前浦 苔應滿釣磯

見君先得意 希我命還通 不道才堪竝 多緣蹇共同 鶴鳴荒苑內 魚躍夜潮中 若問家山路 知連震澤東

黔南從事客 祿利先來饒 官受外臺屈 家移一舸遙 夜猿聲不斷 寒木葉微凋 遠別因多感 新郎倍寂寥

先生九華隱 鳥道隔塵埃 石室和雲住 山田引燒開 久閑仙客降 高臥詔書來 一入深林去 人間更不回

逐暖來南國 迎寒背朔雲 下時波勢出 起處陣形分 聲急奔前侶 行低續後羣 何人寄書札 絕域可知聞

鴉散陵樹曉 筵開繐帳空 嬋娟寵休妬 歌舞怨來同 往事與塵化 新愁生曲終 廻軒葉正落 寂寞聽秋風

貧居常寂寞 況復是秋天 黃葉如霜後 清風似水邊 中宵疑有雁 當夕暫無蟬 就枕終難寐 殘燈滅又然

晴登洛橋望 寒色古槐稀 流水東不息 翠華西未歸 雲收中岳近 鐘出後宮微 回首禁門路 羣鴉度落暉

月臨峰頂壇 氣爽覺天寬 身去銀河近 衣霑玉露寒 雲中日已赤 山外夜初殘 即此是仙境 惟愁再上難

遠客滯都邑 老驚時節催 海邊身夢覺 枕上鼓聲來 起見銀河沒 坐知閶闔開 何爲此生內 終夜泣塵埃

失意經寒食 情偏感別離 來逢人已去 坐見柳空垂 細雨飛黃鳥 新蒲長綠池 自傾相送酒 終不展愁眉

夜僧同靜語 秋寺近嚴城 世路雖多梗 玄心各自明 寒池清月彩 危閣聽林聲 儻許雙摩頂 隨緣萬劫生

孤亭臨峭岸 別有遠泉來 山與中條合 河逢一曲廻 夜聲多鴈過 晚色亂雲開 却自求僮僕 淹留莫謾催

尋君石門隱 山近漸無青 鹿迹入柴戶 樹身穿草亭 雲低收藥徑 苔惹取泉瓶 此地客難到 夜琴誰共聽

空門臨大道 師坐此中禪 過客自生敬 焚香惟默然 書燈明象外 古木覆簷前 不得如馴鴿 人間萬慮牽

扁舟江瀨盡 歸路海山青 巨浸分圓象 危檣入衆星 雨遙明電影 蜃曉識樓形 不是長遊客 那知造化靈

餞行詩意厚 惜別獨筵重 解纜城邊柳 還舟海上峰 飲猨當瀨見 浴鳥帶槎逢 吏隱應難逐 爲霖是蟄龍

此名誰不得 人賀至公難 素業承家了 離筵去國歡 暮天行鴈斷 曉渡落潮寒 舊隱茅峰下 松根石上盤

至公平得意 自喜不因媒 榜入金門去 名從玉案來 歡情聽鳥語 笑眼對花開 若擬華筵賀 當期醉百杯

昔聞驚節換 常抱異鄉愁 今聽當命遂 方歡上國遊 吟纔依樹午 風已報庭秋 併覺聲聲好 懷恩忽淚流

吾友昔同道 唯予今獨行 青雲期未遂 白髮鑷還生 舊隱連江色 新春聞鳥聲 休明獨不遇 何計可歸耕

有情天地內 多感是詩人 見月長憐夜 看花又惜春 愁爲終日客 閑過少年身 寂寞正相對 笙歌滿四隣

弱冠下茅嶺 中年道不行 舊交因貴絕 新月對愁生 旅思風飄葉 歸心鴈過城 惟君知我苦 何異爨桐鳴

往歲客龜城 同時聽鹿鳴 君兼蓮幕貴 我得桂枝榮 棧閣危初盡 褒川路忽平 心期一壺酒 靜話別離情

我家堂屋前 仰視大茅巔 潭靜鳥聲異 地寒松色鮮 人眠甕牖月 鹿飲竹門泉 多愧隣高隱 無成又一年

椶牀已自檠 野宿更何營 大海誰同過 空山虎共行 身心相外盡 鬢髮定中生 紫閣人來禮 無名便是名

五馬弋陽行 分憂出禁城 粉闈移席近 茜斾越疆行 德茂榮方漸 仁深瑞必呈 疲甿復何幸 前政已殘聲

風沙萬里行 邊色看雙旌 去展中華禮 將安外國情 朝衣驚異俗 牙帳見新正 料得歸來路 春深草未生

鳥道見狼烟 元戎正急賢 圖書借朋友 吟詠入戈鋋 山色城池近 江聲鼓角連 不應誇戰勝 知在檄蠻篇

罇前別楚客 雲水思縈回 秦野春將盡 商山花不開 鷗驚帆乍起 虹見雨初來 自有歸期在 蟬聲處處催

到家方坐夏 柳巷對兄禪 雨斷蕪城路 虹分建鄴天 赴齋隨野鶴 迎水上漁船 終擬歸何處 三湘思渺然

拂水復含烟 行分古岸邊 春風正搖落 客思共悠然 絮急頻縈水 根靈復繫船 微陰覆離岸 祗此醉昏眠

睿略皇威遠 英風帝業開 竹林方受位 薤露忽興哀 靜塞妖星落 和戎貴主回 龍髯不可附 空見望仙臺

蒼生期漸泰 皇道欲中興 國用銷靈像 農功復冗僧 冕旒辭北闕 歌舞怨西陵 惟有金莖石 長宵對玉繩

萬古如昨日 一年加一晨 暗生無限事 潛老幾多人 歸路舊侶盡 故鄉回鴈新 那堪獨惆悵 猶是白衣身

忽識海棠花 令人只嘆嗟 豔繁惟共笑 香近試堪誇 駐騎忘山險 持盃任日斜 何川是多處 應遶羽人家

纔過重陽後 人心已爲殘 近霜須苦惜 帶蝶更宜看 色減頻經雨 香銷恐漸寒 今朝陶令宅 不醉却應難

曉出郡城東 分圍淺草中 紅旗開向日 白馬驟迎風 背手抽金鏃 翻身控角弓 萬人齊指處 一鴈落寒空

栖栖南越鳥 色麗思沉淫 暮隔碧雲海 春依紅樹林 雕籠悲斂翅 畫閣豈關心 無事能言語 人聞怨恨深

萬里去心違 奇毛覺自非 美人憐解語 凡鳥畏多機 未勝無丹嘴 何勞事綠衣 雕籠終不戀 會向故山歸

故人滄海曲 聊復話平生 喜是狂奴態 羞爲老婢聲 宦途終日薄 身事長年輕 猶賴書千卷 長隨一櫂行

孤舟越客吟 萬里曠離襟 夜月江流闊 春雲嶺路深 珠繁楊氏果 翠耀孔家禽 無復天南夢 相思空樹林

秋風江上草 先是客心摧 萬里故人去 一行新鴈來 山高雲緒斷 浦逈日波頹 莫怪南康遠 相思不可裁

東望故山高 秋歸值小舠 懷中陸績橘 江上伍員濤 好去寧雞口 加餐及蟹螯 知君思無倦 爲我續離騷

艤舟陽羨館 飛步繚疎楹 山暝水雲碧 月涼烟樹清 長橋深漾影 遠櫓下搖聲 況是無三害 弦歌初政成

江嶺昔飄蓬 人間值俊雄 關西今孔子 城北舊徐公 清夜游何處 良辰此不同 傷心幾年事 一半在湖中

碧溪行幾折 凝櫂宿汀沙 角斷孤城掩 樓深片月斜 夜橋昏水氣 秋竹靜霜華 更想曾題壁 凋零可歎嗟

萬里客南遷 孤城漲海邊 瘴雲秋不斷 陰火夜長然 月上行虛市 風廻望舶船 知君還自潔 更爲酌貪泉

遠遠長沙去 憐君利一官 風帆彭蠡疾 雲水洞庭寬 木客提蔬束 江烏接飯丸 莫言卑濕地 未必乏新歡

衰年生姪少 唯爾最關心 偶作魏舒別 聊爲殷浩吟 白波舟不定 黃葉路難尋 自此尊中物 誰當更共斟

一命前途遠 雙曹小邑閑 夜潮人到郭 春霧鳥啼山 淺瀨橫沙堰 高巖峻石斑 不堪曾倚櫂 猶復夢昇攀

不遠夔州路 層波灩澦連 下來千里峽 入去一條天 樹色秋帆上 灘聲夜枕前 何堪正危側 百丈半山顛

涪江江上客 歲晚却還鄉 暮過高唐雨 秋經巫峽霜 急灘船失次 疊嶂樹無行 好爲題新什 知君思不常

小門開板閣 終日是逢迎 語笑人同坐 修持意別行 水花秋始發 風竹夏長清 一恨悽惶久 憐師記姓名

桂林真重德 蓮幕藉殊才 直氣自消瘴 遠心無暫灰 劒稜叢石險 箭激亂流迴 莫說鴈不到 長江魚盡來

溪亭拂一琴 促軫坐披衿 夜月水南寺 秋風城外砧 早霜紅葉靜 新雨碧潭深 唯是壺中物 憂來且自斟

出門無一事 忽忽到天涯 客地多逢酒 僧房却厭花 棊因王粲覆 鼓是禰衡撾 自喜疎成品 生前不怨嗟

故人盧氏子 十載曠佳期 少見雙魚信 多聞八米詩 侏儒他甚飽 欵段爾應羸 忽謂今劉二 相逢不熟槌

鄂渚逢遊客 瞿塘上去船 峽深明月夜 江靜碧雲天 舊俗巴渝舞 新聲蜀國弦 不堪揮慘恨 一涕自潸然

鄂渚逢游客 瞿塘上去船 江連萬里海 峽入一條天 鳥影沉沙日 猨聲隔樹煙 新詩逢北使 爲草幾巴牋

征馬漢江頭 逢君上蔡游 野橋經亥市 山路過申州 僻地人行澀 荒林虎跡稠 殷勤話新守 生物賴諸侯

可愛漢文年 鴻恩蕩海壖 木雞方備德 金馬正求賢 大戰希游刃 長途在著鞭 竚看晁董策 便向史中傳

南國披僧籍 高標一道林 律儀精氎布 真行正吞針 掇火身潛起 焚香口旋吟 非論坐中社 余亦舊知音

悟色身無染 觀空事不生 道心長日笑 覺路幾年行 片月山林靜 孤雲海櫂輕 願爲塵外契 一就智珠明

送出南溪日 離情不忍看 漸遙猶顧首 帆去意難判 最恨臨行夜 相期幾百般 但能存歲節 終久得同歡

老僧何處寺 秋夢繞江濱 獨樹月中鶴 孤舟雲外人 榮華長指幻 衰病久觀身 應笑無成者 滄洲垂一輪

白日長多事 清溪偶獨尋 雲歸秋水闊 月出夜山深 坐想天涯去 行悲澤畔吟 東郊故人在 應笑未抽簪

麈尾與筇枝 幾年離石壇 梵餘林雪厚 棊罷岳鐘殘 開卷喜先悟 漱瓶知早寒 衡陽寺前鴈 今日到長安

河塞日駸駸 恩讐報盡深 伍員忠是節 陸績孝爲心 坐激書生憤 行歌壯士吟 慙非燕地客 不得受黃金

萬里南遷客 辛勤嶺路遙 溪行防水弩 野店避山魈 瘴海須求藥 貪泉莫舉瓢 但能堅志義 白日甚昭昭

漠漠窮塵地 蕭蕭古樹林 臉濃花自發 眉恨柳長深 夜月人何待 春風鳥爲吟 不知誰共穴 徒願結同心

精華在筆端 咫尺匠心難 日月中堂見 江湖滿座看 夜凝嵐氣濕 秋浸壁光寒 料得昔人意 平生詩思殘

右丞今已歿 遺畫世間稀 咫尺江湖盡 尋常鷗鳥飛 山光全在掌 雲氣欲生衣 以此常爲玩 平生滄海機

萬里南方去 扁舟泛自身 長年無愛物 深話少情人 醉臥襟長散 閑書字不真 衡陽路猶遠 獨與鴈爲賓

失運廬陵厄 乘時武后尊 五丁扶造化 一柱正乾坤 上保儲皇位 深然國老勳 聖朝雖百代 長合問王孫

佛地葬羅衣 孤魂此是歸 舞爲蝴蝶夢 歌謝伯勞飛 翠髮朝雲在 青蛾夜月微 傷心一花落 無復怨春輝

一逕逗霜林 朱欄遶碧岑 地盤雲夢角 山鎮洞庭心 樹白看煙起 沙紅見日沉 還因此悲屈 惆悵又行吟

星霜幾朝寺 香火靜居人 黃葉不經意 青山無事身 拋生臺上日 結座履中塵 自說一時課 別來詩更新

古廟無人入 蒼皮澀老桐 蟻行蟬殼上 蛇竄雀巢中 淺水孤舟泊 輕塵一座蒙 晚來雲雨去 荒草是殘風

一見秋山色 方憐畫手稀 波濤連壁動 雲物下簷飛 嶺樹冬猶發 江帆暮不歸 端然是漁叟 相向日依依

搖搖歌扇舉 悄悄舞衣輕 引笛秋臨塞 吹沙夜遶城 向峰迴鴈影 出峽送猨聲 何似琴中奏 依依別帶情

華軒敞碧流 官妓擁諸侯 粉項高叢鬢 檀妝慢裹頭 亞身摧蠟燭 斜眼送香毬 何處偏堪恨 千迴下客籌

嗚咽上攀龍 昇平不易逢 武皇虛好道 文帝未登封 壽域無千載 泉門是九重 橋山非遠地 雲去莫疑峰

風吹魯國人 飄蕩蜀江濱 濕地饒蛙黽 衰年足鬼神 時清歸去路 日復病來身 千萬長堤柳 從他爛熳春

重檻構雲端 江城四鬱盤 河流出郭靜 山色對樓寒 浪草侵天白 霜林映日丹 悠然此江思 樹杪幾檣竿

曉霽憑虛檻 雲山四望通 地盤江岸絕 天映海門空 樹色連秋靄 潮聲入夜風 年年此光景 催盡白頭翁

引手強篸巾 徐徐起病身 遠心羣野鶴 閑話對村人 發匣琴徽靜 開瓶酒味真 縱聞兵賦急 原憲本家貧

廣武原西北 華夷此浩然 地盤山入海 河遶國連天 遠樹千門邑 高檣萬里船 鄉心日云暮 猶在楚城邊

白馬頓紅纓 梢毬紫袖輕 曉冰蹄下裂 寒瓦杖頭鳴 叉手膠黏去 分鬃線道絣 自言無戰伐 髀肉已曾生

小檻俯澄鮮 龍宮浸浩然 孤光懸夜月 一片割秋天 淺派胤沙草 餘波漂岸船 聊當因畎澮 披拂坐潺湲

僻巷難通馬 深園不藉籬 青蘿纏栢葉 紅粉墜蓮枝 雨燕銜泥近 風魚咂網遲 緣君尋小阮 好是更題詩

可惜東林寺 空門失所依 翻經謝靈運 畫壁陸探微 隙地泉聲在 荒途馬跡稀 殷勤話僧輩 未敢保儒衣

羸驂驅野岸 山遠路盤盤 清露月華曉 碧江星影寒 離羣徒長泣 去國自加餐 霄漢寧無舊 相哀自語端

相逢青眼日 相歎白頭時 累話三朝事 重看一局棊 歡娛非老大 成長是嬰兒 且盡尊中物 無煩更後期

析析簷前竹 秋聲拂簟涼 病加陰已久 愁覺夜初長 坐拾車前子 行看肘後方 無端憂食忌 開鏡倍萎黃

遠郭日曛曛 停橈一訪君 小橋通野水 高樹入江雲 酒興曾無敵 詩情舊逸羣 怪來音信少 五十我無聞

故人營此地 臺館尚依依 黑夜山魈語 黃昏海燕歸 舊陰楊葉在 殘雨槿花稀 無復南亭賞 高簷紅燭輝

萬里窮秋客 蕭條對落暉 煙霞山鳥散 風雨廟神歸 地遠蛩聲切 天長鴈影稀 那堪正砧杵 幽思想寒衣

日下苑西宮 花飄香徑紅 玉釵斜白燕 羅帶弄青蟲 皓齒初含雪 柔枝欲斷風 可憐傾國豔 誰信女爲戎

萬里關山塚 明妃舊死心 恨爲秋色晚 愁結暮雲陰 夜切胡風起 天高漢月臨 已知無玉貌 何事送黃金

利劒太堅操 何妨拔一毛 冤深陸機霧 憤積伍員濤 直道非無驗 明時不錄勞 誰當青史上 卒爲顯詞褒

古岸扁舟晚 荒園一徑微 鳥啼新果熟 花落故人稀 宿潤侵苔甃 斜陽照竹扉 相逢盡鄉老 無復話時機

春色滿城池 杯盤著處移 鐙金斜鴈子 鞍帕嫩鵝兒 買笑歌桃李 尋歌折柳枝 可憐明月夜 長是管弦隨

十畝長堤宅 蕭疎半老槐 醉眠風卷簟 棋罷月移堦 斫樹遺桑斧 澆花濕笋鞋 還將齊物論 終歲自安排

歿世議方存 昇平道幾論 詩情光日月 筆力動乾坤 亂首光雄筭 朝綱在典墳 明時封禪績 山下見丘門

日落江村遠 煙霞度幾重 問人孤驛路 驅馬亂山峰 夜入霜林火 寒生水寺鐘 淒涼哭途意 行處又饑凶

西江江上月 遠遠照征衣 夜色草中網 秋聲林外機 渚田牛路熟 石岸客船稀 無復是鄉井 鷓鴣聊自飛

秋灘一望平 遠遠見山城 落日啼烏桕 空林露寄生 燒畬殘火色 盪槳夜溪聲 況是曾遊處 桑田小變更

隟地叢筠植 修廊列堵環 樓臺疎占水 岡岸遠成山 盡日草深映 無風舟自閑 聊當俟芳夕 一泛芰荷間

古樹千年色 蒼崖百尺陰 髮寒泉氣靜 神駭玉光沉 上穴青冥小 中連碧海深 何當煙月下 一聽夜龍吟

東溪泉一眼 歸臥愜高疎 決水金沙靜 梯雲石壁虛 細吟搔短髮 深話笑長裾 莫道遺名品 嘗聞入洛初

伏牛真怪事 餘勝幾人諳 日彩沉青壁 煙容靜碧潭 泛心何慮冷 漱齒詎忘甘 幸挈壺中物 期君正興酣

行行石頭岸 身事兩相違 舊國日邊遠 故人江上稀 水聲寒不盡 山色暮相依 惆悵未成語 數行鵶又飛

歷歷四弦分 重來上界聞 玉盤飛夜雹 金磬入秋雲 隴霧笳凝水 砂風鴈咽羣 不堪天塞恨 青塚是昭君

綽綽下雲煙 微收皓腕鮮 夜風生碧柱 春水咽紅弦 翠佩輕猶觸 鶯枝澀未遷 芳音何更妙 清月共嬋娟

一夜列三清 聞歌曲阜城 雪飛紅燼影 珠貫碧雲聲 皓齒嬌微發 青蛾怨自生 不知新弟子 誰解囀喉輕

董雙成一妙 歷歷韻風篁 清露鶴聲遠 碧雲仙吹長 氣侵銀項濕 膏胤漆瓢香 曲罷不知處 巫山空夕陽

小小月輪中 斜抽半袖紅 玉瓶秋滴水 珠箔夜懸風 徵調侵弦乙 商聲過指攏 只愁纔曲罷 雲雨去巴東

一管妙清商 纖紅玉指長 雪藤新換束 霞錦旋抽囊 併揭聲猶遠 深含曲未央 坐中知密顧 微笑是周郎

紫清人一管 吹在月堂中 鴈起雪雲夕 龍吟煙水空 虜塵深漢地 羌思切邊風 試弄陽春曲 西園桃已紅

荆臺呈妙舞 雲雨半羅衣 褭褭腰疑折 褰褰袖欲飛 霧輕紅躑躅 風豔紫薔薇 強許傳新態 人間弟子稀

星漢夜牢牢 深簾調更高 亂流公莫度 沉骨嫗空嘷 向月輕輪甲 迎風重紉絛 不堪聞別引 滄海恨波濤

清籟遠愔愔 秦樓夜思深 碧空人已去 滄海鳳難尋 杳妙和雲絕 依微向水沉 還將九成意 高閣竚芳音

百里清溪口 扁舟此去過 晚潮風勢急 寒葉雨聲多 戍出山頭鼓 樵通竹裏歌 不堪無酒夜 廻首夢煙波

都城三百里 雄險此廻環 地勢遙尊嶽 河流側讓關 秦皇曾虎視 漢祖昔龍顏 何處梟兇輩 干戈自不閑

北陸冰初結 南宮漏更長 何勞却睡草 不驗返魂香 月隱仙娥豔 風殘夢蝶揚 徒悲舊行跡 一夜玉堦霜

一派吳興水 西來此驛分 路遙經幾日 身去是孤雲 雨氣朝忙蟻 雷聲夜聚蚊 何堪秋草色 到處重離羣

廢宮深苑路 煬帝此東行 往事餘山色 流年是水聲 古牆丹雘盡 深棟黑煤生 惆悵從今客 經過未了情

幾年滄海別 萬里白頭吟 夜月江流闊 春雲嶺路深 珠繁楊氏果 翠耀孔家禽 無復天南夢 相思空樹林

垂老歸休意 棲棲陋巷中 暗燈棋子落 殘語酒瓶空 滴羃侵簷露 虛疎入檻風 何妨一蟬嘒 自抱木蘭叢

漢代非良計 西戎世世塵 無何求善馬 不筭苦生民 外國讐虛結 中華憤莫伸 却教爲後恥 昭帝遠和親

留名魯連去 於世絕遺音 盡愛聊城下 寧知滄海深 偶然飛一箭 無事在千金 迴望凌煙閣 何人是此心

清曉洞房開 佳人喜燕來 乍疑釵上動 輕似掌中迴 暗語臨窗戶 深窺傍鏡臺 新妝正含思 莫拂畫梁埃

千迴掌上橫 珍重遠方情 客問何人與 閩僧寄一莖 畫空疑未決 卓地計初成 幸以文堪採 扶持力不輕

深窺思不窮 揭趾淺沙中 一點山光淨 孤飛潭影空 暗棲松葉露 雙下蓼花風 好是滄波侶 垂絲趣亦同

萬里配長征 連年慣野營 入羣來揀馬 拋伴去擒生 箭插雕翎闊 弓盤鵲角輕 問看行近遠 西去受降城

一別雲陽宅 深愁度歲華 翠濃春檻柳 紅滿夜庭花 鳥影垂纖竹 魚行踐淺沙 聊當因寤寐 歸思浩無涯

夜香聞偈後 岑寂掩雙扉 照竹燈和雪 穿雲月到衣 草堂疎磬斷 江寺故人稀 唯憶江南雨 春風獨鳥歸

賈生年尚少 華髮近相侵 不是流光促 因緣別恨深 憐君成苦調 感我獨長吟 豈料清秋日 星星共映簪

何處鑿禪壁 西南江上峰 殘陽過遠水 落葉滿疎鐘 世事靜中去 道心塵外逢 欲知情不動 牀下虎留蹤

久病倦衾枕 獨行來訪君 因逢歸馬客 共對出溪雲 新月坐中見 暮蟬愁處聞 相歡貴無事 莫想路歧分

山色遠含空 蒼茫澤國東 海明先見日 江白逈聞風 鳥道高原去 人煙小徑通 那知舊遺逸 不在五湖中

斜日半飛閤 高簾輕翳空 清香芙蓉水 碧冷琅玕風 絕岸派沿洑 修廊趾崇隆 唯當餌仙朮 坐作朱顏翁

落日下林坂 撫襟睇前蹤 輕澌流迴浦 殘雪明高峰 仰視天宇曠 俯登雲樹重 聊當問真界 昨夜西巒鐘

高閣去煩燠 客心遂安舒 清流中浴鳥 白石下遊魚 秋樹色凋翠 夜橋聲褭虛 南軒更何待 坐見玉蟾蜍

山勢抱煙光 重門突兀傍 連簷金像閣 半壁石龕廊 碧樹藂高頂 清池占下方 徒悲宦遊意 盡日老僧房

故人何處歿 謫宦極南天 遠地身狼狽 窮途事果然 白鬚纔過海 丹旐却歸船 腸斷相逢路 新來客又遷

忽忽南飛返 危絲共怨悽 暗霜移樹宿 殘夜遶枝啼 咽絕聲重敘 愔淫思乍迷 不妨還報喜 悞使玉顏低

一宿金山寺 超然離世羣 僧歸夜船月 龍出曉堂雲 樹色中流見 鐘聲兩岸聞 翻思在朝市 終日醉醺醺

千重構橫險 高步出塵埃 日月光先見 江山勢盡來 冷雲歸水石 清露滴樓臺 況是東溟上 平生意一開

樓臺聳碧岑 一徑入湖心 不雨山長潤 無雲水自陰 斷橋荒蘚澀 空院落花深 猶憶西窗月 鐘聲在北林

四迴山一面 臺殿已嵯峨 中路見山遠 上方行石多 天晴花氣漫 地煖鳥音和 徒漱葛仙井 此生其奈何

超然彼岸人 一徑謝微塵 見相即非相 觀身豈是身 空門性未滅 舊里化猶新 謾指堂中影 誰言影似真

遙遙東郭寺 數里占原田 遠岫碧光合 長淮清派連 院藏歸鳥樹 鐘到落帆船 唯羨空門叟 棲心盡百年

月色荒城外 江聲野寺中 貧知交道薄 老信釋門空 露葉凋堦蘚 風枝戞井桐 不妨無酒夜 閑話值生公

碧海西陵岸 吳王此盛時 山行今佛寺 水見舊宮池 亡國人遺恨 空門事少悲 聊當值僧語 盡日把松枝

樓臺山半腹 又此一經行 樹隔夫差苑 溪連句踐城 上坡松徑澀 深坐石池清 況是西峰頂 淒涼故國情

四面山形斷 樓臺此逈臨 兩峰高崪屼 一水下淫滲 鑿石西龕小 穿松北塢深 會當來結社 長日爲僧吟

浮圖經近郭 長日羨僧閑 竹徑深開院 松門遠對山 重廊標板榜 高殿鎖金環 更問尋雷室 西行咫尺間

碧峰南一寺 最勝是仙源 峻坂依巖壁 清泉泄洞門 金函崇寶藏 玉樹閟靈根 寄謝香花叟 高蹤不可援

松逕上登攀 深行煙靄間 合流廚下水 對聳殿前山 潤壁鳥音逈 泉源僧步閑 更憐飛一錫 天外與雲還

幾代儒家業 何年佛寺碑 地平邊海處 江出上山時 故國人長往 空門事可知 淒涼問禪客 身外即無爲

真僧上方界 山路正巖巖 地僻泉長冷 亭香草不凡 火田生白菌 煙岫老青杉 盡日唯山水 當知律行嚴

一室鑪峰下 荒榛手自開 粉牌新薤葉 竹援小葱臺 樹黑雲歸去 山明日上來 便知心是佛 堅坐對寒灰

舊宅人何在 空門客自過 泉聲到池盡 山色上樓多 小洞生斜竹 重堦夾細莎 殷勤望城市 雲水暮鐘和

輕櫂駐廻流 門登西虎丘 霧青山月曉 雲白海天秋 倚殿松株澀 欹庭石片幽 青蛾幾時墓 空色尚悠悠

何人知寺路 松竹暗春山 潭黑龍應在 巢空鶴未還 經年來客倦 半日與僧閑 更共嘗新茗 聞鐘笑語間

雲樹擁崔嵬 深行異俗埃 寺門山外入 石壁地中開 仰砌池光動 登樓海氣來 傷心萬古意 金玉葬寒灰

囂塵楚城外 一寺枕通波 松色入門遠 岡形連院多 花時長到處 別路半經過 惆悵舊禪客 空房深薜蘿

千年戴顒宅 佛廟此崇修 古井人名在 清泉鹿跡幽 竹光寒閉院 山影夜藏樓 未得高僧旨 烟霞空暫游

二十逐嫖姚 分兵遠戍遼 雪迷經塞夜 冰壯渡河朝 促放雕難下 生騎馬未調 小儒何足問 看取劒橫腰

積水自成陰 昏昏月映林 五更離浦櫂 一夜隔淮砧 漂母鄉非遠 王孫道豈沉 不當無健嫗 誰肯效前心

何處斸雲煙 新移此館前 碧姿塵不染 清影露長鮮 聳地心纔直 凌雲操未全 可悲人自老 何日是千年

東陽賓禮重 高館望行期 埽簟因松葉 篸瓜使竹枝 捲簾聞鳥近 翻枕夢人遲 坐聽津橋說 今營太守碑

一聞河塞上 非是欲權兵 首尾誠須畏 膏肓慎勿輕 多門徒可入 盡室且思行 莫爲無媒者 滄浪不濯纓

年少好風情 垂鞭眦睚行 帶金獅子小 裘錦麒麟獰 揀匠裝銀鐙 堆錢買鈿箏 李陵雖效死 時論亦輕生

半巖開一室 香穟細氛氳 石上漱秋水 月中行夏雲 律持僧講疏 經誦梵書文 好是風廊下 遙遙挂褐裙

邊風捲地時 日暮帳初移 磧逈三通角 山寒一點旗 連收榻索馬 引滿射雕兒 莫道功勳細 將軍昔戍師

紅粉青樓曙 垂楊仲月春 懷君重攀折 非妾妬腰身 舞帶縈絲斷 嬌娥向葉嚬 橫吹凡幾曲 獨自最愁人

自古多征戰 由來尚甲兵 長驅千里去 一舉兩番平 按劒從沙漠 歌謠滿帝京 寄言天下將 須立武功名

寶殿依山嶮 臨虛勢若吞 畫簷齊木末 香砌壓雲根 遠景窗中岫 孤煙竹裏村 憑高聊一望 鄉思隔吳門

近逢商洛口 知爾坐南塘 草閣平春水 柴門掩夕陽 隨蜂收野蜜 尋麝採生香 更憶前年醉 松花滿石牀

無辭一杯酒 昔日與君深 秋色換歸鬢 曙光生別心 桂花山廟冷 楓樹水樓陰 此路千餘里 應勞楚客吟

古今斯島絕 南北大江分 水闊吞滄海 亭高宿斷雲 返潮千澗落 啼鳥半空聞 皆是登臨處 歸航酒半醺

高情推謝守 善政屬綿州 未落紫泥詔 閑登白雪樓 晴江如送日 寒嶺鎮迎秋 滿壁朝天士 唯予不繫舟

細雨弄春陰 餘寒入晝深 山姿輕薄霧 煙色澹幽林 鹿踐莓苔滑 魚牽水荇沈 懷情方未已 清酒漫須斟

黯黯日將夕 牛羊村外來 巖阿青氣發 籬落杏花開 草木應初感 鶬鶊亦已催 晚間春作好 行樂不須猜

香剎懸青磴 飛樓界碧空 石門棲怖鴿 慈塔繞歸鴻 有法將心鏡 無名屬性通 從來樂幽寂 尋覓未能窮

步入桃源裏 晴花更滿枝 峰迴山意曠 林杳竹光遲 遠寺尋龍藏 名香發雁池 間能將遠語 況及上陽時

分險架長瀾 斜梁控夕巒 宿雲依嶺斷 初月入江寒 緇化秦裘敝 塵驚漢策殘 無言倦行旅 遙路屬時難

共來江海上 清論一宵同 禪榻渾依舊 心期浩已空 驚春花落樹 聞梵澗搖風 二諦欣咨啓 還應夢寐通

放跡疑辭垢 棲心亦道門 玄言蘿幌馥 詩思竹爐溫 解帶搖花落 彈琴散鳥喧 江山茲夕意 唯有素交存

白髮添雙鬢 空宮又一年 音書鴻不到 夢寐兔空懸 地遠星辰側 天高雨露偏 聖期知有感 雲海漫相連

今古同嘉節 歡娛但異名 陶公緣綠醑 謝傅爲蒼生 酒泛金英麗 詩通玉律清 何言辭物累 方繫萬人情

重九思嘉節 追歡從謝公 酒清欺玉露 菊盛愧金風 不待秋蟾白 須沈落照紅 更將門下客 酬和管弦中

曲渚迴花舫 生衣臥向風 鳥飛溪色裏 人語棹聲中 餘卉纔分影 新蒲自作叢 前灣更幽絕 雖淺去猶通

結茅當此地 下馬見高情 菰葉寒塘晚 杉陰白石明 向爐新茗色 隔雪遠鐘聲 閑得相逢少 吟多寐不成

莫辭東路遠 此別豈閑行 職處中軍要 官兼上佐榮 野亭楓葉暗 秋水藕花明 拜省期將近 孤舟促去程

出入門闌久 兒童亦有情 不忘將姓字 常說向公卿 每許連牀坐 仍容並馬行 恩深轉無語 懷抱甚分明

四面無炎氣 清池闊復深 蝶飛逢草住 魚戲見人沉 拂石安茶器 移牀選樹陰 幾迴同到此 盡日得閑吟

罷相恩猶在 那容處靜司 政嚴初領節 名重更因詩 公事巡營外 戎裝拜勅時 恭聞長與善 應念出身遲

上馬生邊思 戎裝別衆僚 雙旌銜命重 空磧去程遙 迥沒沙中樹 孤飛雪外鵰 蕃庭過冊禮 幾日却回朝

之官未入境 已有愛人心 遣吏回中路 停舟對遠林 島聲淮浪靜 雨色稻苗深 暇日公門掩 唯應伴客吟

共知行處樂 猶惜此時分 職已爲書記 官曾校典墳 寒城初落葉 高戍遠生雲 邊事何須問 深謀祗在君

起家聲望重 自古更誰過 得在朝廷少 還因諫諍多 經年愁瘴癘 幾處遇恩波 入境無餘事 唯聞父老歌

識君春未半 意欲住經秋 見酒連詩句 逢花跋馬頭 別來唯獨宿 夢裏尚同游 所在求飱過 無因離得愁

斜雪微霑砌 空堂夜語清 逆風聽漏短 回燭向樓明 盥漱隨禪伴 謳吟得野情 此歡那敢忘 世貴丈夫名

莫厭通宵坐 貧中會聚難 堂虛雪氣入 燈在漏聲殘 役思因生病 當禪豈覺寒 開門各有事 非不惜餘歡

寺好因崗勢 登臨值夕陽 青山當佛閣 紅葉滿僧廊 竹色連平地 蟲聲在上方 最憐東面靜 爲近楚城牆

常懷獨往意 此日去朝簪 丹詔榮歸騎 清風滿故林 諸侯新起敬 遺老重相尋 在處饒山水 堪行慰所心

亭午無公事 垂簾樹色間 僧來茶竈動 吏去印牀閑 傍竹行尋巷 當門立看山 吟詩老不倦 未省話官班

歸省值花時 閑吟落第詩 高情憐道在 公論覺才遺 春雨連淮暗 私船過馬遲 離心可惆悵 爲有入城期

但取詩名遠 寧論下第頻 惜爲今日別 共受幾年貧 聽雨宿吳寺 過江逢越人 知從本府薦 秋晚又辭親

丞相辟書新 秋關獨去人 官離芸閣早 名占甲科頻 水驛迎船火 山城候騎塵 湖邊寄家久 到日喜榮親

求閑身未得 此日到京東 獨在鐘聲外 相逢樹色中 誰言人漸老 所向意皆同 月上因留宿 移牀對藥叢

院深終日靜 落葉覆秋蟲 盥漱新齋後 修行未老中 映松山色遠 隔水磬聲通 此處宜清夜 高吟永與同

遠使隨雙節 新官屬外臺 戎裝非好武 書記本多才 移帳依泉宿 迎人帶雪來 心知玉關道 稀見一花開

漸見風沙暗 蕭關欲到時 兒童能探火 婦女解縫旗 川絕銜魚鷺 林多帶箭麋 暫來戎馬地 不敢苦吟詩

唯求買藥價 此外更無機 扶病看紅葉 辭官著白衣 斷籬通野徑 高樹蔭鄰扉 時復留僧宿 餘人得見稀

歸來青壁下 又見滿籬霜 轉覺琴齋靜 閑從菊地荒 山泉共鹿飲 林果讓僧嘗 時復收新藥 隨雲過石梁

老去唯求靜 都忘外學名 掃牀秋葉滿 對客遠雲生 香閤閑留宿 晴階暖共行 窗西暮山色 依舊入詩情

問人知寺路 松竹暗春山 潭黑龍應在 巢空鶴未還 經年爲客倦 半日與僧閑 更共嘗新茗 聞鐘笑語間

惜與幽人別 停舟對草堂 湖雲侵臥位 杉露滴茶牀 山月吟時在 池花覺後香 生涯無一物 誰與讀書糧

已共鄰房別 應無更住心 中時過野店 後夜宿寒林 寺去人煙遠 城連塞雪深 禪餘得新句 堪對上公吟

心地偶相見 語多爲別難 詩成公府晚 路入翠微寒 逢石自應坐 有花誰共看 身爲當去鴈 雲盡到長安

白鶴西山別 更看上去船 遙知尋寺路 應念宿江煙 到處無閑日 迴期已隔年 何因陪夜坐 清論諫臣邊

夏滿律當清 無中景自生 移松不避遠 取石亦親行 經案離時少 繩牀著處平 若將林下比 應只欠泉聲

但望青山去 何山不是緣 寺幽堪講律 月冷稱當禪 水落無風夜 猨吟欲雨天 尋師若有路 終作緩歸年

自識來清瘦 尋常語論真 藥成休伏火 符驗不傳人 獨有年過鶴 曾無病到身 潛教問弟子 居處與誰鄰

獨去何人見 林塘共寂寥 生緣聞磬早 覺路出塵遙 江雪霑新草 秦園發故條 心知禪定處 石室對芭蕉

四面垂條密 浮陰入夏清 綠攢傷手刺 紅墮斷腸英 粉著蜂鬚膩 光凝蝶翅明 雨中看亦好 況復值初晴

亭與溪相近 無時不有風 澗松生便黑 野蘚看多紅 雨足秋聲後 山沈夜色中 主人能守靜 略與客心同

不知來遠近 但見白峨峨 風雨驅寒玉 魚龍迸上波 聲長勢未盡 曉去夕還過 要路橫天塹 其如造化何

閑園清氣滿 新興日堪追 隔水蟬鳴後 當簷鴈過時 雨餘槐穟重 霜近藥苗衰 不以朝簪貴 多將野客期

誰言高靜意 不異在衡茅 竹冷人離洞 天晴鶴出巢 深籬藏白菌 荒蔓露青匏 幾見中宵月 清光墜樹梢

逍遙人事外 杖屨入杉蘿 草色寒猶在 蟲聲晚漸多 靜逢山鳥下 幽稱野僧過 幾許新開菊 閑從落葉和

留情清景宴 朝罷有餘閑 蝶散紅蘭外 螢飛白露間 牆高微見寺 林靜遠分山 吟足期相訪 殘陽自掩關

深齋嘗獨處 詎肯厭秋聲 翠篠寒愈靜 孤花晚更明 每因逢石坐 多見抱書行 入夜聽疎杵 遙知耿此情

蒼翠經宵在 園廬景自深 風淒欲去燕 月思向來砧 碧石當莎逕 寒煙冒竹林 桮瓢閑寄詠 清絕是知音

門巷唯苔蘚 誰言不稱貧 臺閑人下晚 果熟鳥來頻 石脈潛通井 松枝靜離塵 殘蔬得晴後 又見一番新

捲簾天色靜 近瀨覺衣單 蕉葉猶停翠 桐陰已爽寒 雲從高處望 琴愛靜時彈 正去重陽近 吟秋意未闌

竹逕通鄰圃 清深稱獨遊 蟲絲交影細 藤子墜聲幽 積潤苔紋厚 迎寒薺葉稠 閑來尋古畫 未廢執茶甌

風物已蕭颯 晚煙生霽容 斜分紫陌樹 遠隔翠微鐘 宿客論文靜 閑燈落燼重 無窮林下意 真得古人風

詩人甘寂寞 居處遍蒼苔 後夜蟾光滿 鄰家樹影來 豈知蓮帳好 自愛草堂開 願答相思意 援毫愧不才

清貌淩寒玉 朝來拜拾遺 行承天子詔 去感主人知 劒佩分班日 風霜獨立時 名高住不得 非與九霄期

干上非無援 才多却累身 雲霄未得路 江海作閑人 久別唯謀道 相逢不話貧 行藏一如此 可便老風塵

夏滿隨所適 江湖非繫緣 卷經離嶠寺 隔葦上秋船 水落無風夜 猨啼欲雨天 石門期獨往 謝守有遺篇

夢後何人見 孤亭似舊時 褰開誠得地 冥感竟因詩 不往過應少 悲來下獨遲 顧慙非謝客 靈貺杳難追

孤亭臨絕岸 猨鳥識幽蹊 花落曾誰到 詩成獨未題 潮痕經雨在 石筍與杉齊 謝守便登陟 秋來屐齒低

澤潞西邊路 蘭橈北去人 出門誰恨別 投分不緣貧 桮酒從年少 知音在日新 東湖發詩意 夏卉竟如春

四望非人境 從前洞穴深 潭清蒲遠岸 嵐積樹無陰 看草初移屐 捫蘿忽並簪 世嫌山水僻 誰伴謝公吟

風亭弦管絕 玉漏一聲新 綠茗香醒酒 寒燈靜照人 清班無意戀 素業本來貧 明發青山道 誰逢去馬塵

識來無定居 此去復何如 一與耕者遇 轉將朝客疎 資身唯藥草 教子但詩書 曾許黃庭本 斯言豈合虛

山深雲景別 有寺亦堪過 才子將迎遠 林僧氣性和 潭清蒲影定 松老鶴聲多 豈不思公府 其如野興何

清貌不識睡 見來嘗苦吟 風塵歸省日 江海寄家心 與鶴期前島 隨僧過遠林 相於竟何事 無語與知音

粉壁通蓮徑 扁舟到不迷 葦聲過枕上 湖色滿窗西 但見修行苦 誰論夏臘低 閑看種來樹 已覺與身齊

五城初罷講 海上憶閑行 觸雪麻衣靜 登山竹錫輕 天寒嶽寺出 日晚島泉清 坐與幽期遇 何人識此情

五湖僧獨往 此去與誰期 興遠常憐鶴 禪餘肯廢詩 望雲回寺晚 爲講到城遲 還想安居日 應當後夏時

半似無名位 門當靜處開 人心皆向德 物色不供才 酒興春邊過 軍謀意外來 取名榮相府 却慮詔書催

舊隱縠溪上 憶歸年已深 學徒花下別 鄉路雪邊尋 騎吏陪春賞 江僧伴晚吟 高科如在意 當自惜光陰

命合終山水 才非不稱時 冢邊空有樹 身後獨無兒 散盡詩篇本 長存道德碑 平生誰見重 應只是王維

青冥通去路 誰見獨隨緣 此地春前別 何山夜後禪 石橋隱深樹 朱闕見晴天 好是修行處 師當住幾年

高人心易足 三表乞身閑 與世長疎索 唯僧得往還 直聲留闕下 生事在林間 時復逢清景 乘車看遠山

萬里去長征 連年慣野營 入羣來擇馬 拋伴去擒生 箭撚雕翎闊 弓盤鵲角輕 問看行近遠 西過受降城

客行皆有爲 師去是閑遊 野望攜金策 禪棲寄石樓 山深松翠冷 潭靜菊花秋 幾處題青壁 袈裟濺瀑流

窗下聞雞後 蒼茫映遠林 纔分天地色 便禁虎狼心 是處程塗遠 何山洞府深 此時堪竚望 萬象豁塵襟

久客未還鄉 中秋倍可傷 暮天飛旅鴈 故國在衡陽 島外歸雲迥 林間墜葉黃 數宵千里夢 時見舊書堂

昨夜忽已過 冰輪始覺虧 孤光猶不定 浮世更堪疑 影落澄江海 寒生靜路岐 皎然銀漢外 長有衆星隨

世事澆浮後 艱難向此生 人心不自足 公道爲誰平 德喪淳風盡 年荒蔓草盈 堪悲山下路 非祗客中行

短亭分袂後 倚檻思偏孤 雨雪落殘臘 輪蹄在遠塗 人情難故舊 草色易凋枯 共有男兒事 何年入帝都

浮生猶役役 未得便尋真 白日如無路 青山豈有人 煙收遙岫小 雨過晚川新 倚杖何凝望 中宵夢往頻

樂道辭榮祿 安居桂水東 得閑多事外 知足少年中 藥圃無凡草 松庭有素風 朝昏吟步處 琴酒與誰同

釣艇同琴酒 良宵背水濱 風波不起處 星月盡隨身 浦迥湘煙卷 林香嶽氣春 誰知此中興 寧羨五湖人

娥皇揮涕處 東望九疑天 往事難重問 孤峰尚慘然 夜深寒峒響 秋近碧蘿鮮 未省明君意 遺蹤萬古傳

自古分功定 唯應缺又盈 一宵當皎潔 四海盡澄清 靜覺風微起 寒過雪乍傾 孤高稀此遇 吟賞倍牽情

山店燈前客 醻身未有媒 鄉關貧後別 風雨夜深來 上國求丹桂 衡門長綠苔 堪驚雙鬢雪 不待歲寒催

清秋時節近 分袂獨淒然 此地折高柳 何門聽暮蟬 浪搖湖外日 山背楚南天 空感迢迢事 榮歸在幾年

帆挂狂風起 茫茫既往時 波濤如未息 舟楫亦堪疑 旅鴈投孤島 長天下四維 前程有平處 誰敢與心期

一歲重陽至 羈遊在異鄉 登高思舊友 滿目是窮荒 草際飛雲片 天涯落鴈行 故山籬畔菊 今日爲誰黃

獨立身難達 新春與志違 異鄉青草長 故國白頭歸 岸闊湖波溢 程遙楚岫微 高秋期再會 此去莫忘機

雅道辛勤久 潛疑鬢雪侵 未能酬片善 難更免孤吟 有景皆牽思 無愁不到心 遙天一輪月 幾夜見西沈

塞下閑爲客 鄉心豈易安 程塗過萬里 身事尚孤寒 竟日風沙急 臨秋草木殘 何年方致主 時拂劒塵看

江館迢遙處 知音信漸賒 夜深鄉夢覺 窗下月明斜 起鴈看荒草 驚波尚白沙 那堪動鄉思 故國在天涯

天然根性異 萬物盡難陪 自古承春早 嚴冬鬬雪開 豔寒宜雨露 香冷隔塵埃 堪把依松竹 良塗一處栽

炎夏尋靈境 高僧澹蕩中 命棊隈綠竹 盡日有清風 流水離經閣 閑雲入梵宮 此時祛萬慮 直似出塵籠

林中鶯又囀 爲客恨因循 故里遙千里 青春過數春 弟兄來漸少 歲月去何頻 早晚榮歸計 中堂會所親

處世唯披衲 禪門幾歲寒 法空無所染 性悟不多看 竟日門長掩 相逢草自殘 有時尋道侶 飛錫度峰巒

深嶂多幽景 閑居野興清 滿庭秋雨過 連夜綠苔生 石面橫琴坐 松陰採藥行 超然塵事外 不似絆浮名

數樹荒庭上 芬芳映綠苔 自緣逢暖發 不是爲人開 色豔鶯猶在 香消蝶已回 相從無勝事 誰向此傾桮

當代知音少 相思在此身 一分南北路 長問往來人 是處應爲客 何門許掃塵 憑書正惆悵 蜀魄數聲新

世上名利牽 塗中意慘然 到家能幾日 爲客便經年 跡似萍隨水 情同鶴在田 何當功業遂 歸路下遙天

獨住神仙境 門當瀑布開 地多臨水石 行不惹塵埃 風起松花散 琴鳴鶴翅回 還歸九天上 時有故人來

青春思楚地 閑步出秦城 滿眼是岐路 何年見弟兄 煙霞裝媚景 霄漢指前程 盡日徘徊處 歸鴻過玉京

秦帝防胡虜 關心倍可嗟 一人如有德 四海盡爲家 往事乾坤在 荒基草木遮 至今徒者骨 猶自哭風沙

江邊離別心 言罷各霑襟 以我去帆遠 知君離恨深 雲開孤島出 浪起白鷗沈 更作來年約 陽臺許伴尋

省中官最美 無似水曹郎 前代佳名遜 當時重姓張 白鬚吟麗句 紅葉吐朝陽 徒有歸山意 君恩未可忘

王府登朝後 巴鄉典郡新 江分入峽路 山見採鞭人 舊業孤城夢 生祠幾處身 知君素清儉 料得却來貧

詩人中最屈 無與使君儔 白髮雖求退 明時合見收 登山猶自健 縱酒可多愁 好是能騎馬 相逢見鄂州

樽前荆楚客 雲外思縈迴 秦野春已盡 商山花正開 鷗驚帆乍起 虹見雨初來 自有歸期在 蟬聲處處催

邊草旱不春 劒光增野塵 戰場收驥尾 清瀚怯龍鱗 帆色起歸越 松聲厭避秦 幾時逢范蠡 處處是通津

積雪沒蘭溪 鄰州望不迷 波中分鴈宿 樹杪接猨啼 婺女家空在 星郎手未攜 故山新寺額 掩泣荷重題

故山登第去 不似舊歸難 帆卷江初夜 梅生洞少寒 採薇留客飲 折竹掃仙壇 名在儀曹籍 何人肯挂冠

鐘靜人猶寢 天高月自涼 一星深戍火 殘月半橋霜 客老愁塵下 蟬寒怨路傍 青山依舊色 宛是馬卿鄉

茅屋住來久 山深不置門 草生垂井口 花發接籬根 入院將雛鳥 攀蘿抱子猨 曾逢異人說 風景似桃源

酣醉送餘春 醒來恨更頻 花殘蜂蠹物 葉暗鳥欺人 簾閉高眠貴 齋空浩氣新 從今北牕蝶 長是夢中身

誰言帝城裏 獨作野人居 石磴晴看疊 山苗晚自鋤 相慚五秉粟 尚癖一車書 昔日揚雄宅 還無鄉相輿

樹密雲縈岸 池遙水際空 芰開方吐鏡 蘋動欲含風 漸映沙汀白 微分渚葉紅 金波宜共賞 仙櫂一宵同

弱羽怯孤飛 投簷幸所依 銜環唯報德 賀廈本知歸 紅觜休爭顧 丹心自識機 從來攀鳳足 生死戀光輝

已笑良時晚 仍悲別酒催 暖芳隨日薄 殘片逐風迴 黛歛愁歌扇 妝殘泣鏡臺 繁陰莫矜衒 終是共塵埃

朝下有閑思 南溝邊水行 因來見寥落 轉自嘆平生 白首丈夫氣 赤心知己情 留詩本相慰 却憶苦吟聲

慣獵金河路 曾逢雪不迷 射鵰青塚北 走馬黑山西 戍遠旌幡少 年深帳幕低 酬恩須盡敵 休說夢中閨

疎桐餘一幹 風雨日蕭條 歲晚琴材老 天寒桂葉凋 已悲根半死 復恐尾全焦 幸在龍門下 知音肯寂寥

白露曖秋色 月明清漏中 痕沾珠箔重 點落玉盤空 竹動時驚鳥 莎寒暗滴蟲 滿園生永夜 漸欲與霜同

渺渺楚江上 風旗搖去舟 馬歸雲夢晚 猨叫洞庭秋 別思滿南渡 鄉心生北樓 巴陵山水郡 應稱謝公遊

客在劒門外 新年音信稀 自爲千里別 已送幾人歸 陌上月初落 馬前花正飛 離言殊未盡 春雨滿行衣

近出圭峯下 還期又不賒 身閑多宿寺 官滿未移家 罷釣臨秋水 開尊對月華 自當蓬閣選 豈得臥煙霞

南行春已滿 路半水茫然 楚望花當渡 湘陰橘滿川 山橫湖色上 帆出鳥行前 此任無辭遠 親人貴用還

世上方傳教 山中未得歸 閑花飄講席 馴鴿汙禪衣 積雨誰過寺 殘鐘自掩扉 寒來垂頂帽 白髮剃應稀

何處銷愁宿 攜囊就遠僧 中宵吟有雪 空屋語無燈 靜境唯聞鐸 寒牀但枕肱 還因愛閑客 始得見南能

水木夕陰冷 池塘秋意多 庭風吹故葉 階露淨寒莎 愁燕窺燈語 情人見月過 砧聲聽已別 蟲響復相和

閉門無事後 此地即山中 但覺鳥聲異 不知人境同 晚花開爲雨 殘果落因風 獨坐還吟酌 詩成酒已空

自得家林趣 常時在外稀 對僧餐野食 迎客著山衣 雀鬬翻簷散 蟬驚出樹飛 功成他日後 何必五湖歸

秋色庭蕪上 清朝見露華 疎篁抽晚筍 幽藥吐寒芽 引水新渠淨 登臺小徑斜 人來多愛此 蕭爽似仙家

禁掖朝回後 林園勝賞時 野人來辨藥 庭鶴往看棊 晚日明丹棗 朝霜潤紫棃 還因重風景 猶自有秋詩

聖代少封事 閑居方屏喧 漏寒雲外闕 木落月中園 山鳥宿簷樹 水螢流洞門 無人見清景 林下自開尊

漢陽無遠寺 見說過汾城 雲雨經春客 江山幾日程 終隨鷗鳥去 祗在海潮生 前路逢漁父 多愁問姓名

塞上蕃僧老 天寒疾上關 遠煙平似水 高樹暗如山 去馬朝常急 行人夜始閑 更深聽刁斗 時到磬聲間

人間多別離 處處是相思 海內無煙夜 天涯有月時 跳魚翻荇葉 驚鵲出花枝 親友皆千里 三更獨遶池

萬事誰能問 一名猶未知 貧當多累日 閑過少年時 燈下和愁睡 花前帶酒悲 無謀常委命 轉覺命堪疑

紅葉落湘川 楓明映水天 尋鐘過楚寺 擁錫上瀧船 病客思留藥 迷人待說禪 南中多古跡 應訪虎溪泉

暖日傍簾曉 濃春開篋紅 釵斜穿綵燕 羅薄翦春蟲 巧著金刀力 寒侵玉指風 娉婷何處戴 山鬢綠成藂

翦綵贈相親 銀釵綴鳳真 雙雙銜綬鳥 兩兩度橋人 葉逐金刀出 花隨玉指新 願君千萬歲 無歲不逢春

不用問湯休 何人免白頭 百年如過鳥 萬事盡浮漚 別緒長牽夢 情由亂種愁 却嫌風景麗 窗外碧雲秋

玉窗拋翠管 輕袖掩銀鸞 錯落雲車斷 丁泠金磬寒 鶴尋深院宿 人借舊書看 寂寞焚香處 紅花滿石壇

塵事久相棄 沈浮皆不知 牛羊歸古巷 燕雀遶疎籬 買藥經年曬 留僧盡日棊 唯憂釣魚伴 秋水隔波時

人誰無遠別 此別意多違 正鵠雖言中 冥鴻不共飛 玉京煙雨斷 巴國夢魂歸 若過嚴家瀨 慇懃看釣磯

花樹杳玲瓏 漁舟處處通 醉銷羅綺豔 香暖芰荷風 野鳥翻萍綠 斜橋印水紅 子猷簫管絕 誰愛碧鮮濃

西陵樹已盡 銅雀思偏多 雪密疑樓閣 花開想綺羅 影銷堂上舞 聲斷帳前歌 唯有漳河水 年年舊綠波

曾攀芳桂英 處處共君行 今日杏園宴 當時天樂聲 柳濃堪繫馬 花上未藏鶯 滿座皆仙侶 同年別有情

早晚辭沙漠 南來處處飛 關山多雨雪 風水損毛衣 碧海魂應斷 紅樓信自稀 不知矰繳外 留得幾行歸

欲入鳳城遊 西溪別惠休 色隨花旋落 年共水爭流 客思偏來夜 蟬聲覺送秋 明朝逢舊侶 唯擬上歌樓

有客抱琴宿 值予多怨懷 啼烏弦易斷 嘯鶴調難諧 曲罷月移幌 韻清風滿齋 誰能將此妙 一爲奏金堦

鱗細粉光鮮 開書亂眼前 透窗疑漏網 落硯似流泉 潛穴河圖內 吞鉤乙字邊 莫言鬐鬣小 食盡白蘋篇

長空碧杳杳 萬古一飛鳥 生前酒伴閑 愁醉閑多少 烟深隋家寺 殷葉暗相照 獨佩一壺遊 秋毫泰山小

春半年已除 其餘強爲有 即此醉殘花 便同嘗臘酒 悵望送春杯 殷勤掃花箒 誰爲駐東流 年年長在手

陵陽北郭隱 身世兩忘者 蓬蒿三畝居 寬於一天下 罇酒對不酌 默與玄相話 人生自不足 愛歎遭逢寡

春半南陽西 柔桑過村塢 褭褭垂柳風 點點迴塘雨 蓑唱牧牛兒 籬窺蒨裙女 半濕解征衫 主人饋雞黍

長鉟周都尉 閑如秋嶺雲 取蝥弧登壘 以駢隣翼軍 百戰百勝價 河南河北聞 今遇太平日 老去誰憐君

壯氣蓋燕趙 耽耽魁傑人 彎弧五百步 長戟八十斤 河湟非內地 安史有遺塵 何日武臺坐 兵符授虎臣

御水初銷凍 宮花尚怯寒 千峰橫紫翠 雙闕凭闌干 玉漏輕風順 金莖淡日殘 王喬在何處 清漢正驂鸞

邀侶以官解 泛然成獨遊 川光初媚日 山色正矜秋 野竹疎還密 巖泉咽復流 杜村連潏水 晚步見垂鉤

交阯同星座 龍泉佩斗文 燒香翠羽帳 看舞鬱金裙 鷁首衝瀧浪 犀渠拂嶺雲 莫教銅柱北 空說馬將軍

杜陵蕭次君 遷少去官頻 寂寞憐吾道 依稀似古人 餙心無彩繢 到骨是風塵 自嫌如匹素 刀尺不由身

秋草樊川路 斜陽覆盎門 獵逢韓嫣騎 樹識館陶園 帶雨經荷沼 盤烟下竹村 如今歸不得 自戴望天盆

悠悠渠水清 雨霽洛陽城 槿墮初開豔 蟬聞第一聲 故人容易去 白髮等閑生 此別無多語 期君晦盛名

煬帝雷塘土 迷藏有舊樓 誰家唱水調 明月滿揚州 駿馬宜閑出 千金好舊游 喧闐醉年少 半脫紫茸裘

秋風放螢苑 春草鬬雞臺 金絡擎鵰去 鸞環拾翠來 蜀船紅錦重 越橐水沈堆 處處皆華表 淮王奈却回

雨過一蟬噪 飄蕭松桂秋 青苔滿階砌 白鳥故遲留 暮靄生深樹 斜陽下小樓 誰知竹西路 歌吹是揚州

野店正紛泊 繭蠶初引絲 行人碧溪渡 繫馬綠楊枝 苒苒跡始去 悠悠心所期 秋山念君別 惆悵桂花時

芳草復芳草 斷腸還斷腸 自然堪下淚 何必更殘陽 楚岸千萬里 燕鴻三兩行 有家歸不得 況舉別君觴

平生睡足處 雲夢澤南州 一夜風欺竹 連江雨送秋 格卑常汩汩 力學強悠悠 終掉塵中手 瀟湘釣漫流

州在釣臺邊 溪山實可憐 有家皆掩映 無處不潺湲 好樹鳴幽鳥 晴樓入野煙 殘春杜陵客 中酒落花前

解印書千軸 重陽酒百缸 涼風滿紅樹 曉月下秋江 巖壑會歸去 塵埃終不降 懸纓未敢濯 嚴瀨碧淙淙

山鳥飛紅帶 亭薇拆紫花 溪光初透徹 秋色正清華 靜處知生樂 喧中見死誇 無多珪組累 終不負煙霞

春風最窈窕 日曉柳村西 嬌雲光占岫 健水鳴分溪 燎巖野花遠 戛瑟幽鳥啼 把酒坐芳草 亦有佳人攜

笙歌登畫船 十日清明前 山秀白雲膩 溪光紅粉鮮 欲開未開花 半陰半晴天 誰知病太守 猶得作茶仙

芳草正得意 汀洲日欲西 無端千樹柳 更拂一條溪 幾朵梅堪折 何人手好攜 誰憐佳麗地 春恨却悽悽

雪後新正半 春來四刻長 晴梅朱粉豔 嫩水碧羅光 弦管開雙調 花鈿坐兩行 唯君莫惜醉 認取少年場

霧冷侵紅粉 春陰撲翠鈿 自悲臨曉鏡 誰與惜流年 柳暗霏微雨 花愁黯淡天 金釵有幾隻 抽當酒家錢

本因遮日種 却似爲溪移 歷歷羽林影 疎疎煙露姿 蕭騷寒雨夜 敲劼晚風時 故國何年到 塵冠挂一枝

輕盈照溪水 掩斂下瑤臺 妬雪聊相比 欺春不逐來 偶同佳客見 似爲凍醪開 若在秦樓畔 堪爲弄玉媒

芝莖抽紺趾 清唳擲金梭 日翅閑張錦 風池去罥羅 靜眠依翠荇 暖戲折高荷 山陰豈無爾 繭字換羣鵝

華堂日漸高 雕檻繫紅縚 故國隴山樹 美人金剪刀 避籠交翠尾 罅嘴靜新毛 不念三緘事 世途皆爾曹

清音迎曉月 愁思立寒蒲 丹頂西施頰 霜毛四皓鬚 碧雲行止躁 白鷺性靈麤 終日無群伴 溪邊弔影孤

擾擾復翻翻 黃昏颺冷煙 毛欺皇后髪 聲感楚姬弦 蔓壘盤風下 霜林接翅眠 秪如西旅樣 頭白豈無緣

春半平江雨 圓文破蜀羅 聲眠篷底客 寒濕釣來蓑 暗澹遮山遠 空濛著柳多 此時懷舊恨 相望意如何

青梅雨中熟 檣倚酒旗邊 故國殘春夢 孤舟一褐眠 搖搖遠堤柳 暗暗十程煙 南奏鐘陵道 無因似昔年

何事苦縈迴 離腸不自裁 恨身隨夢去 春態逐雲來 沈定藍光徹 喧盤粉浪開 翠巖三百尺 誰作子陵臺

往事起獨念 飄然自不勝 前灘急夜響 密雪映寒燈 的的三年夢 迢迢一綫緪 明朝楚山上 莫上最高層

賤子來千里 明公去一麾 可能休涕淚 豈獨感恩知 草木窮秋後 山川落照時 如何望故國 驅馬却遲遲

緘書報子玉 爲我謝平津 自愧掃門士 誰爲乞火人 詞臣陪羽獵 戰將騁騏驎 兩地差池恨 江汀醉送君

鏡弄白髭鬚 如何作老夫 浮生長勿勿 兒小且嗚嗚 忍過事堪喜 泰來憂勝無 治平心徑熟 不遣有窮途

疎雨洗空曠 秋標驚意新 大熱去酷吏 清風來故人 尊酒酌未酌 晚花嚬不嚬 銖秤與縷雪 誰覺老陳陳

熱去解鉗釱 飄蕭秋半時 微雨池塘見 好風襟袖知 髪短梳未足 枕涼閑且欹 平生分過此 何事不參差

娟娟却月眉 新鬢學鵶飛 暗砌勻檀粉 晴窓畫夾衣 袖紅垂寂寞 眉黛歛衣稀 還向長陵去 今宵歸不歸

閑吟芍藥詩 惆望久嚬眉 盼眄迴眸遠 纖衫整髻遲 重尋春晝夢 笑把淺花枝 小市長陵住 非郎誰得知

烟水本好尚 親交何慘悽 況爲珠履客 即泊錦帆堤 沙鴈同船去 田鵶遶岸啼 此時還有味 必臥日從西

河岸微退落 柳影微彫疎 船上聽呼穉 堤南趁漉魚 數帆旗去疾 一艇箭迴初 曾入相思夢 因憑附遠書

豈君心的的 嗟我淚涓涓 綿羽啼來久 錦鱗書未傳 獸壚凝冷焰 羅暮蔽晴煙 自是求佳夢 何須訝畫眠

勞勞千里身 襟袂滿行塵 深夜懸雙淚 短亭思遠人 蒼江程未息 黑水夢何頻 明月輕橈去 唯應釣赤鱗

有恨秋來極 無端別後知 夜闌終耿耿 明發竟遲遲 信已憑鴻去 歸唯與燕期 只因明月見 千里兩相思

詩韻一逢君 平生稱所聞 粉毫唯畫月 瓊尺只裁雲 鯨陣人人懾 秋星歷歷分 數篇留別我 羞殺李將軍

子列光殊價 明時忍自高 寧無好舟檝 不泛惡風濤 大翼終難戢 奇鋒且自韜 春來煙渚上 幾淨雪霜毫

賢相輔明主 蒼生壽域開 青春辭白日 幽壤作黃埃 豈是無多士 偏蒙不棄才 孤墳三尺土 誰可爲培栽

數莖幽玉色 曉夕翠煙分 聲破寒窗夢 根穿綠蘚紋 漸籠當檻日 欲礙入簾雲 不是山陰客 何人愛此君

九月三十日 雨聲如別秋 無端滿階葉 共白幾人頭 點滴侵寒夢 蕭騷著淡愁 漁歌聽不唱 蓑濕棹迴舟

孤驛在重阻 雲根掩柴扉 數聲暮禽切 萬壑秋意歸 心馳碧泉澗 目斷青瑣闈 明日武關外 夢魂勞遠飛

闕下經年別 人間兩地情 壇場新漢將 煙月古隋城 鴈去梁山遠 雲高楚岫明 君家荷藕好 緘恨寄遙程

處士聞名早 遊秦獻疏迴 腹中書萬卷 身外酒千盃 江雨春波闊 園林客夢催 今君拜旌戟 凜凜近霜臺

橫溪辭寂寞 金馬去追遊 好是鴛鴦侶 正逢霄漢秋 玉珂聲瑣瑣 錦帳夢悠悠 微笑知今是 因風謝釣舟

謝山南畔州 風物最宜秋 太守懸金印 佳人敞畫樓 凝缸暗醉夕 殘月上汀州 可惜當年鬢 朱門不得遊

蛩唱如波咽 更深似水寒 露華驚弊褐 燈影挂塵冠 故國初離夢 前溪更下灘 紛紛毫髪事 多少宦遊難

聚散竟無形 迴腸自結成 古今留不得 離別又潛生 降虜將軍思 窮秋遠客情 何人更憔悴 落第泣秦京

薊北雁初去 湘南春又歸 水流滄海急 人到白頭稀 塞路盡何處 我愁當落暉 終須接鴛鷺 霄漢共高飛

遺蹤委衰草 行客思悠悠 昔日人何處 終年水自流 孤煙邨戌遠 亂雨海門秋 吟罷獨歸去 煙雲盡慘愁

行役我方倦 苦吟誰復聞 戌樓春帶雪 邊角暮吹雲 極目無人迹 回頭送鴈羣 如何遣公子 高臥醉醺醺

相別徒成泣 經過總是空 勞生慣離別 夜夢苦西東 去路三湘浪 歸程一片風 他年寄消息 書在鯉魚中

白髮滄浪上 全忘是與非 秋潭垂釣去 夜月叩船歸 煙影侵蘆岸 潮痕在竹扉 終年狎鷗鳥 來去且無機

寒空動高吹 月色滿清砧 殘夢夜魂斷 美人邊思深 孤鴻秋出塞 一葉暗辭林 又寄征衣去 迢迢天外心

風吹一片葉 萬物已驚秋 獨夜他鄉淚 年年爲客愁 別離何處盡 搖落幾時休 不及磻溪叟 身閑長自由

故交相見稀 相見倍依依 塵路事不盡 雲巖閑好歸 投人銷壯志 徇俗變真機 又落他鄉淚 風前一滿衣

孤舟天際外 去路望中賒 貧病遠行客 夢魂多在家 蟬吟秋色樹 鴉噪夕陽沙 不擬徹雙鬢 他方擲歲華

寒光垂靜夜 皓彩滿重城 萬國盡分照 誰家無此明 古槐疎影薄 仙桂動秋聲 獨有長門裏 蛾眉對曉晴

東西那有礙 出處豈虛心 曉入洞庭闊 暮歸巫峽深 渡江隨鳥影 擁樹隔猿吟 莫隱高唐去 枯苗待作霖

年光何太急 倏忽又青春 明月誰爲主 江山暗換人 鶯花潛運老 榮樂漸成塵 遙憶朱門柳 別離應更頻

年年不相見 相見却成悲 教我淚如霰 嗟君髪似絲 正傷攜手處 況值落花時 莫惜今宵醉 人間忽忽期

旅館無良伴 凝情自悄然 寒燈思舊事 斷鴈警愁眠 遠夢歸侵曉 家書到隔年 湘江好煙月 門繫釣魚船

杜宇竟何冤 年年呌蜀門 至今銜積恨 終古弔殘魂 芳草迷腸結 紅花染血痕 山川盡春色 嗚咽復誰論

火雲初似滅 曉角欲微清 故國行千里 新蟬忽數聲 時行仍髣髴 度日更分明 不敢頻傾耳 唯憂白髮生

十載名兼利 人皆與命爭 青春留不住 白髮自然生 夜雨滴鄉思 秋風從別情 都門五十里 馳馬逐雞聲

窗虛枕簟涼 寢倦憶瀟湘 山色幾時老 人心終日忙 松風半夜雨 簾月滿堂霜 匹馬好歸去 江頭橘正香

獨起望山色 水雞鳴蓼洲 房星隨月曉 楚木向雲秋 曲渚疑江盡 平沙似浪浮 秦原在何處 澤國碧悠悠

自是東西客 逢人又送人 不應相見老 秖是別離頻 度日還知暮 平生未識春 儻無遷谷分 歸去養天真

自笑走紅塵 流年舊復新 東風半夜雨 南國萬家春 失計拋魚艇 何門化涸鱗 是誰添歲月 老却暗投人

分飛共所從 六翮勢催風 聲斷碧雲外 影孤明月中 青田歸路遠 丹桂舊巢空 矯翼知何處 天涯不可窮

峭壁引行徑 截溪開石門 泉飛濺虛檻 雲起漲河軒 隔水看來路 疎籬見定猿 未閑難久住 歸去復何言

垂鞭信馬行 數里未雞鳴 林下帶殘夢 葉飛時忽驚 霜凝孤鶴逈 月曉遠山橫 僮僕休辭險 時平路復平

荷花兼柳葉 彼此不勝秋 玉露滴初泣 金風吹更愁 綠眉甘棄墜 紅臉恨飄流 歎息是遊子 少年還白頭

新城非故里 終日想柴扃 興罷花還落 愁來酒欲醒 何人初髪白 幾處亂山青 遠憶湘江上 漁歌對月聽

城日晚悠悠 弦歌在碧流 夕風飄度曲 煙嶼隱行舟 問拍擬新令 憐香占彩毬 當筵雖一醉 寧復緩離愁

誰家洛浦神 十四五來人 媚髪輕垂額 香衫軟著身 摘蓮紅袖濕 窺淥翠蛾頻 飛鵲徒來往 平陽公主親

到曉不成夢 思量堪白頭 多無百年命 長有萬般愁 世路應難盡 營生卒未休 莫言名與利 名利是身讐

雙嵓瀉一川 回馬斷橋前 古廟陰風地 寒鐘暮雨天 沙虛留虎跡 水滑帶龍涎 却下臨江路 潮深無渡船

寥落故人宅 重來身已亡 古苔殘墨沼 深竹舊書堂 秋色池館靜 雨聲雲木涼 無因展交道 日暮倍心傷

江城紅葉盡 旅思倍淒涼 孤夢家山遠 獨眠秋夜長 道存空倚命 身賤未歸鄉 南望仍垂淚 天邊鴈一行

有計自安業 秋風罷遠吟 買山惟種竹 對客更彈琴 煙起藥厨晚 杵聲松院深 閑眠得真性 惆悵舊時心

憶昨未知道 臨川每羨魚 世途行處見 人事病來疎 微雨秋栽竹 孤燈夜讀書 憐君亦同志 晚歲傍山居

何處人事少 西峰舊草堂 曬書秋日晚 洗藥石泉香 後嶺有微雨 北牕生曉涼 徒勞問歸路 峰疊遶家鄉

回報隱居山 莫憂山興闌 求人顏色盡 知道性情寬 信譜彈琴誤 緣崖斸藥難 東臯亦自給 殊愧遠相安

通竹引泉脉 泓澄深石盆 驚魚翻藻葉 浴鳥上松根 殘月留山影 高風耗水痕 誰家洗秋藥 來往自開門

琴尊詩思勞 更欲學龍韜 王粲暫投筆 呂虔初佩刀 夜吟關月苦 秋望塞雲高 去去從軍樂 鵰飛岱馬豪

山齋路幾層 敗衲學真乘 寒暑移雙樹 光陰盡一燈 風飄高竹雪 泉漲小池冰 莫訝頻來此 修身欲到僧

路長春欲盡 歌怨酒多酣 白社蓮塘北 青袍桂水南 驛行盤鳥道 船宿避龍潭 真得詩人趣 煙霞處處諳

念遠坐西閣 華池涵月涼 書回秋欲盡 酒醒夜初長 露白蓮衣淺 風清蕙帶香 前年此佳景 蘭棹醉橫塘

初霽獨登賞 西樓多遠風 橫煙秋水上 疎雨夕陽中 高樹下山鳥 平蕪飛草蟲 唯應待明月 千里與君同

曾話平生志 書齋幾見留 道孤心易感 恩重力難酬 獨立千峰晚 頻來一葉秋 雞鳴應有處 不學淚空流

夜程何處宿 山疊樹層層 孤館閑秋雨 空堂停曙燈 歌慙漁浦客 詩學雁門僧 此意無人識 明朝見李膺

蜀道下湘渚 客帆應不迷 江分三峽響 山竝九華齊 秋泊鴈初宿 夜吟猿乍啼 歸時慎行李 莫到石城西

綠蘿縈數匝 本在草堂間 秋色寄高樹 晝陰籠近山 移花疎處過 斸藥困時攀 日暮微風起 難尋舊徑還

孤舟路漸賒 時見碧桃花 溪雨灘聲急 巖風樹勢斜 獼猴懸弱柳 鸂鶒睡橫楂 謾向仙林宿 無人識阮家

無機還得罪 直道不傷情 微雨昏山色 疎籠閉鶴聲 閑居多野客 高枕見江城 門外長溪水 憐君又濯纓

南樓送郢客 西郭望荆門 鳧鵠下寒渚 牛羊歸遠村 蘭舟倚行棹 桂酒掩餘罇 重此一留宿 前汀煙月昏

侯家大道傍 蟬噪樹蒼蒼 開鎖洞門遠 捲簾官舍涼 欄圍紅藥盛 架引綠蘿長 永日一欹枕 故山雲水鄉

禪牀深竹裏 心與徑山期 結社多高客 登壇盡小師 早秋歸寺遠 新雨上灘遲 別後江雲碧 南齋一首詩

花開又花落 時節暗中遷 無計延春日 何能駐少年 小藂初散蝶 高柳即聞蟬 繁豔歸何處 滿山啼杜鵑

兩兩戲沙汀 長疑畫不成 錦機爭織樣 歌曲愛呼名 好育顧栖息 堪憐泛淺清 鳧鷗皆爾類 惟羨獨含情

帶霜南去鴈 夜好宿汀沙 驚起向何處 高飛極海涯 入雲聲漸遠 離岳路由賒 歸夢當時斷 參差欲到家

越兵驅綺羅 越女唱吳歌 宮燼花聲少 臺荒麋跡多 茱萸垂曉露 菡萏落秋波 無遣君王醉 滿城嚬翠蛾

香逕遶吳宮 千帆落照中 鶴鳴山苦雨 魚躍水多風 城帶晚莎綠 池連秋蓼紅 當年國門外 誰信伍員忠

始發碧江口 曠然諧遠心 風清舟在鑑 日落水浮金 瓜步逢潮信 臺城過雁音 故鄉何處是 雲外即喬林

蓮塘移畫舸 泛泛日華清 水暖魚頻躍 煙秋雁早鳴 舞疑回雪態 歌轉遏雲聲 客散山公醉 風高月滿城

爲儒白髮生 鄉里早聞名 煖酒雪初下 讀書山欲明 字形翻鳥跡 詩調合猿聲 門外滄浪水 知君欲濯纓

飛舞北風涼 玉人歌玉堂 簾帷增曙色 珠翠發寒光 柳重絮微濕 梅繁花未香 茲辰賀豐歲 簫鼓宴梁王

筇杖倚柴關 都城賣卜還 雨中耕白水 雲外斸青山 有藥身長健 無機性自閑 即應生羽翼 華表在人間

遙夜泛清瑟 西風生翠蘿 殘螢委玉露 早鴈拂銀河 高樹曉還密 遠山晴更多 淮南一葉下 自覺老煙波

薊北雁猶遠 淮南人已悲 殘桃間墮井 新菊亦侵籬 書劒豈相誤 琴尊聊自持 西齋風雨夜 更有詠貧詩

一衲老禪牀 吾生半異鄉 管弦愁裏老 書劒夢中忙 鳥急山初暝 蟬稀樹正涼 又歸何處去 塵路月蒼蒼

書劒南歸去 山扉別幾年 苔侵巖下路 果落洞中泉 紅葉高齋雨 青蘿曲檻煙 寧知遠游客 羸馬太行前

詩僧與釣翁 千里兩情通 雲帶鴈門雪 水連漁浦風 心期榮辱外 名挂是非中 歲晚亦歸去 田園清洛東

何處是西林 疎鐘復遠砧 鴈來秋水闊 鴉盡夕陽沈 婚嫁乖前志 功名異夙心 湯師不可問 江上碧雲深

桂樹綠層層 風微煙露凝 簷楹銜落月 幃幌映殘燈 蘄簟曙香冷 越瓶秋水澄 心閑即無事 何異住山僧

殘月皓煙露 掩門深竹齋 水蟲鳴曲檻 山鳥下空階 清鏡曉看髪 素琴秋寄懷 因知北窗客 日與世情乖

南北信多岐 生涯半別離 地窮山盡處 江泛水寒時 露曉蒹葭重 霜晴橘柚垂 無勞促回檝 千里有心期

月沈霜已凝 無夢竟寒燈 寄世何殊客 修身未到僧 二毛梳上雪 雙淚枕前冰 借問曹溪路 山多路幾層

城勢已坡陀 城邊東逝波 綠桑非苑樹 青草是宮莎 山暝牛羊少 水寒鳧鴈多 因高一回首 還詠黍離歌

誰家歌褭褭 孤枕在西樓 竹色寒清簟 松香染翠幬 月移珠殿曉 風遰玉箏秋 日出應移棹 三湘萬里愁

霜霰不凋色 兩株交石壇 未秋紅實淺 經夏綠陰寒 露重蟬鳴急 風多鳥宿難 何如西禁柳 晴舞玉闌干

商洛轉江濆 一杯聊送君 劒愁龍失伴 琴怨鶴離羣 楚驛枕秋水 湘帆凌暮雲 猿聲斷腸夜 應向雨中聞

西風帆勢輕 南浦遍離情 菊豔含秋水 荷花遰雨聲 扣舷灘鳥沒 移棹草蟲鳴 更憶前年別 槐花滿鳳城

珍禽暫不扃 飛舞躍前庭 翠網摧金距 雕籠減繡翎 月圓疑望鏡 花暖似依屏 何必舊巢去 山山芳草青

昔年雙頡頏 池上靄春暉 霄漢力猶怯 稻粱心已違 蘆洲寒獨宿 榆塞夜孤飛 不及營巢燕 西風相伴歸

南國浣紗伴 盈盈天下姝 盤金明繡帶 動珮響羅襦 素手怨瑤瑟 清心悲玉壺 春華坐銷落 未忍泣蘼蕪

康衢一望通 河洛正天中 樓勢排高鳳 橋形架斷虹 遠山晴帶雪 寒水晚多風 幾日還攜手 鳥鳴花滿宮

微風起畫鸞 金翠暗珊珊 晚樹垂朱實 春篁露粉竿 散香蘄簟滑 沈水越瓶寒 猶恐何郎熱 冰生白玉盤

久客怨長夜 西風吹鴈聲 雲移河漢淺 月泛露華清 掩瑟獨凝思 緩歌空寄情 門前有歸路 迢遰洛陽城

池寒柳復凋 獨宿夜迢迢 雨頂冠應冷 風毛劒欲飄 故巢迷碧水 舊侶越丹霄 不是無歸處 心高多寂寥

陵前春不盡 陵下夜何窮 未信金蠶老 先驚玉燕空 挽移蘭殿月 笳引柏城風 自此隨龍馭 橋山翠靄中

自爾出門去 淚痕長滿衣 家貧爲客早 路遠得書稀 文字何人賞 煙波幾日歸 秋風正搖落 孤鴈又南飛

鴈門歸去遠 垂老脫袈裟 蕭寺休爲客 曹溪便寄家 綠琪千歲樹 黃槿四時花 別怨應無限 門前桂水斜

山多水不窮 一葉似漁翁 鳥浴寒潭雨 猿吟暮嶺風 雜英垂錦繡 衆籟合絲桐 應有曹溪路 千巖萬壑中

松偃石牀平 何人識姓名 溪冰寒棹響 巖雪夜窗明 機盡心猿伏 神閑意馬行 應知此來客 身世兩無情

停車祀聖女 涼葉下陰風 龍氣石牀濕 鳥聲山廟空 長眉留桂綠 丹臉寄蓮紅 莫學陽臺畔 朝雲暮雨中

酒酣輕別恨 酒醒復離憂 遠水應移棹 高峯更上樓 簟涼清露夜 琴響碧天秋 重惜芳尊宴 滿城無舊游

蒼蒼松桂陰 殘月半西岑 素壁寒燈暗 紅爐夜火深 廚開山鼠散 鐘盡嶺猿吟 行役方如此 逢師嬾話心

飛閣極層臺 終南此路回 山形朝闕去 河勢抱關來 鴈過秋風急 蟬鳴宿霧開 平生無限意 驅馬任塵埃

南齋夢釣竿 晨起月猶殘 露重螢依草 風高蝶委蘭 池光秋鏡澈 山色曉屏寒 更戀陶彭澤 無心議去官

楚翁秦塞住 昔事李輕車 白社貧思橘 青門老仰瓜 讀書三逕草 沽酒一籬花 更欲尋芝朮 商山便寄家

晚過石屏村 村長日漸曛 僧歸下嶺見 人語隔溪聞 谷響寒耕雪 山明夜燒雲 家家扣銅鼓 欲賽魯將軍

名高猶素衣 窮巷掩荆扉 漸老故人少 久貧豪客稀 塞雲橫劒望 山月抱琴歸 幾日藍溪醉 藤花拂釣磯

京洛多高蓋 憐兄劇斷蓬 身隨一劒老 家入萬山空 夜憶蕭關月 行悲易水風 無人知此意 甘臥白雲中

燕鴈下秋塘 田家自此忙 移蔬通遠水 收果待繁霜 野碓舂秔滑 山廚焙茗香 客來還有酒 隨事宿茅堂

疊嶂平蕪外 依依識舊邦 氣高詩易怨 愁極酒難降 樹暗支公院 山寒謝守窗 殷勤樓下水 幾日到荆江

天晚日沈沈 歸舟繫柳陰 江村平見寺 山郭遠聞砧 樹密猿聲響 波澄鴈影深 榮華暫時事 誰識子陵心

近逢商洛客 知爾住南塘 草閣平春水 柴門掩夕陽 隨蜂收野蜜 尋麝采生香 更憶前年醉 松花滿石牀

帶月飯行侶 西游關塞長 晨雞鳴遠戍 宿鴈起寒塘 雲卷四山雪 風凝千樹霜 誰家游俠子 沈醉臥蘭堂

斸藥去還歸 家人半掩扉 山風藤子落 溪雨豆花肥 寺遠僧來少 橋危客到稀 不聞砧杵動 應解製荷衣

萬里不辭勞 寒裝疊緼袍 停車山店雨 挂席海門濤 鷹勢暮偏急 鶴聲秋更高 知君北邙路 留劒泣黃蒿

將軍久已沒 行客自興哀 功業山長在 繁華水不回 亂藤侵廢井 荒菊上叢臺 借問此中事 幾家歌舞來

藤杖叩松關 春溪斸藥還 雨晴巢燕急 波暖浴鷗閑 倚檻花臨水 回舟月照山 憶歸師莫笑 書劒在人間

疑與武陵通 青溪碧嶂中 水寒深見石 松晚靜聞風 遯迹驅雞吏 冥心失馬翁 纔應畢婚嫁 還此息微躬

琴清詩思勞 更欲學龍韜 王粲暫停筆 呂虔初佩刀 夜吟關月靜 秋望塞雲高 去去從軍樂 鵰飛代馬豪

故人日已遠 身事與誰論 性拙難趨世 心孤易感恩 秋悲憐宋玉 夜舞笑劉琨 徒有干時策 青山尚掩門

醉舞任生涯 褐寬烏帽斜 庾公先在郡 疎傅早還家 林晚鳥爭樹 園春蜂護花 高吟應更逸 嵩洛舊煙霞

雲屋何年客 青山白日長 種花春掃雪 看籙夜焚香 上象壺中闊 平生夢裏忙 幸承仙籍後 乞取大還方

酒闌橫劒歌 日暮望關河 道直去官早 家貧爲客多 山昏函谷雨 木落洞庭波 莫盡遠游興 故園荒薜蘿

松亞竹珊珊 心知萬井歡 山明迷舊徑 溪滿漲新瀾 客醉瑤臺曙 兵防玉塞寒 紅樓知有酒 誰肯學袁安

心法本無住 流沙歸復來 錫隨山鳥動 經附海船回 洗足柳遮寺 坐禪花委苔 唯將一童子 又欲上天台

高寺移清宴 漁舟繫綠蘿 潮平秋水闊 雲歛暮山多 廣檻停簫鼓 繁弦散綺羅 西樓半牀月 莫問夜如何

孤城漏未殘 徒侶拂征鞍 洛北去游遠 淮南歸夢闌 曉燈回壁暗 晴雪卷簾寒 強盡主人酒 出門行路難

高人亦未閑 來往楚雲間 劒在心應壯 書窮鬢已斑 落帆秋水寺 驅馬夕陽山 明日南昌尉 空齋又掩關

鱸鱠與蒪羹 西風片席輕 潮回孤島晚 雲歛衆山晴 丹羽下高閣 黃花垂古城 因秋倍多感 鄉樹接咸京

昔年湖上客 留訪雪山翁 王氏船猶在 蕭家寺已空 月高花有露 煙合水無風 處處多遺韻 何曾入剡中

愛樹滿西津 津亭墮淚頻 素車應度洛 珠履更歸秦 水接三湘暮 山通五嶺春 傷離與懷舊 明日白頭人

離別奈情何 江樓凝豔歌 蕙蘭秋露重 蘆葦夜風多 深怨寄清瑟 遠愁生翠蛾 酒酣相顧起 明月棹寒波

山空葉復落 一逕下新安 風急渡溪晚 雪晴歸寺寒 尋雲策藤杖 向日倚蒲團 寧憶西游客 勞勞歌路難

山斷水茫茫 洛人西路長 笙歌留遠棹 風雨寄華堂 紅壁耿秋燭 翠簾凝曉香 誰堪從此去 雲樹滿陵陽

花落水潺潺 十年離舊山 夜愁添白髮 春淚減朱顏 孤劒北游塞 遠書東出關 逢君話心曲 一醉灞陵間

車馬長安道 誰知大隱心 蠻僧留古鏡 蜀客寄新琴 曬藥竹齋暖 擣茶松院深 思君一相訪 殘雪似山陰

殷勤解金鎖 昨夜雨淒淒 山淺憶巫峽 水寒思建溪 遠尋紅樹宿 深向白雲啼 好覓來時路 煙蘿莫共迷

身賤與心違 秋風生旅衣 久貧辭國遠 多病在家稀 山暝客初散 樹涼人未歸 西都萬餘里 明旦別柴扉

月涼風靜夜 歸客泊巖前 橋響犬遙吠 庭空人散眠 紫蒲低水檻 紅葉半江船 自有還家計 南湖二頃田

昔人詩酒地 芳草思王孫 白水半塘岸 青山橫郭門 懸巖碑已折 盤石井猶存 無處繼行樂 野花空一尊

蕭蕭凌雪霜 濃翠異三湘 疎影月移壁 寒聲風滿堂 捲簾秋更早 高枕夜偏長 忽憶秦溪路 萬竿今正涼

遶屋遍桑麻 村南第一家 林繁樹勢直 溪轉水紋斜 竹院晝看筍 藥欄春賣花 故園歸未得 到此是天涯

北嶺枕南塘 數家村落長 鶯啼幼婦嬾 蠶出小姑忙 煙草近溝濕 風花臨路香 自憐非楚客 春望亦心傷

蕭寺暫相逢 離憂滿病容 寒齋秋少燕 陰壁夜多蛩 樹暗水千里 山深雲萬重 懷君在書信 莫過鴈回峯

氣逸何人識 才高舉世疑 禰生狂善賦 陶令醉能詩 碧水鱸魚思 青山鵩鳥悲 至今孤塚在 荆棘楚江湄

故人天下定 垂釣碧巖幽 舊跡隨臺古 高名寄水流 鳥喧羣木晚 蟬急衆山秋 更待新安月 憑君暫駐舟

南樓春一望 雲水共昏昏 野店歸山路 危橋帶郭村 晴煙和草色 夜雨長溪痕 下岸誰家住 殘陽半掩門

飄飄隨晚浪 杯影入鷗羣 岸凍千船雪 巖陰一寺雲 夜燈江北見 寒磬水西聞 鶴嶺煙霞在 歸期不羨君

綠樹蔭青苔 柴門臨水開 簟涼初熟麥 枕膩乍經梅 魚躍海風起 鼉鳴江雨來 佳人竟何處 日夕上樓臺

磻溪連灞水 商嶺接秦山 青漢不回駕 白雲長掩關 雀喧知鶴靜 鳧戲識鷗閑 却笑南昌尉 悠悠城市間

溪亭四面山 橫柳半溪灣 蟬響螳螂急 魚深翡翠閑 水寒留客醉 月上與僧還 猶戀蕭蕭竹 西齋未掩關

暖枕眠溪柳 僧齋昨夜期 茶香秋夢後 松韻晚吟時 共戲魚翻藻 爭棲鳥墜枝 重陽應一醉 栽菊助東籬

紅葉晚蕭蕭 長亭酒一瓢 殘雲歸太華 疎雨過中條 樹色隨山迥 河聲入海遙 帝鄉明日到 猶自夢漁樵

吳歌咽深思 楚客怨歸程 寺曉樓臺迥 江秋管吹清 早潮低水檻 殘月下山城 惆悵回舟日 湘南春草生

禪牀深竹裏 心與徑山期 結社多高客 登壇盡小師 早秋歸寺遠 新雨上灘遲 別後江雲碧 南齋一首詩

征車何軋軋 南北極天涯 孤枕易爲客 遠書難到家 鄉連雲外樹 城閉月中花 猶有扁舟思 前年別若耶

秋來水上亭 幾處似巖扃 戲鳥翻江葉 游龜帶綠萍 管弦心戚戚 羅綺鬢星星 行樂非吾事 西齋尚有螢

東西車馬塵 鞏洛與咸秦 山月夜行客 水煙朝渡人 樹涼風皓皓 灘淺石磷磷 會待功名就 扁舟寄此身

漠漠故宮地 月涼風露幽 雞鳴荒戍曉 鴈過古城秋 楊柳北歸路 蒹葭南渡舟 去鄉今已遠 更上望京樓

宴罷衆賓散 長歌攜一巵 溪亭相送遠 山郭獨歸遲 風檻夕雲散 月軒寒露滋 病來雙鬢白 不是舊離時

越兵驅綺羅 越女唱吳歌 宮盡燕聲少 臺荒麋跡多 茱萸垂曉露 菡萏落秋波 無復君王醉 滿城顰翠蛾

香逕遶吳宮 千帆落照中 鸛鳴山欲雨 魚躍水多風 城帶晚莎綠 池連秋蓼紅 當年國門外 誰識伍員忠

草堂近西郭 遙對敬亭開 枕膩海雲起 簟涼山雨來 高歌懷地肺 遠賦憶天台 應學相如志 終須駟馬回

西巖有高興 路僻幾人知 松蔭花開晚 山寒酒熟遲 游從隨野鶴 休息遇靈龜 長見鄰翁說 容華似舊時

懷土泣京華 舊山歸路賒 靜依禪客院 幽學野人家 林晚鳥爭樹 園春蝶護花 東門有閑地 誰種邵平瓜

山在水滔滔 流年欲二毛 湘潭歸夢遠 燕趙客程勞 露曉紅蘭重 雲晴碧樹高 逢秋正多感 萬里別同袍

端居換時節 離恨隔龍瀧 苔色上春閣 柳陰移晚窗 寄懷因桂水 流淚極楓江 此日南來使 金盤魚一雙

南國別經年 雲晴波接天 蒲深鸂鶒戲 花暖鷓鴣眠 竹暗湘妃廟 楓陰楚客船 唯應洞庭月 萬里共嬋娟

故國無歸處 官閑憶遠遊 吳僧秣陵寺 楚客洞庭舟 久病先知雨 長貧早覺秋 壯心能幾許 伊水更東流

尊前萬里愁 楚塞與皇州 雲識瀟湘雨 風知鄠杜秋 潮平猶倚棹 月上更登樓 他日滄浪水 漁歌對白頭

來往幾經過 前軒枕大河 遠帆春水闊 高寺夕陽多 蝶影下紅藥 鳥聲喧綠蘿 故山歸未得 徒詠採芝歌

豔陽無處避 皎潔不成容 素質添瑤水 清光散玉峯 眠鷗猶戀草 棲鶴未離松 聞在金鑾望 羣仙對九重

傾幕來華館 淹留二使君 舞移清夜月 歌斷碧空雲 海郡樓臺接 江船劒戟分 明時自騫翥 無復歎離羣

江行春欲半 孤枕弋陽堤 雲暗猶飄雪 潮寒未應溪 飲猿聞棹散 飛鳥背船低 此路成幽絕 家山鞏洛西

吳僧誦經罷 敗衲倚蒲團 鐘韻花猶歛 樓陰月向殘 晴山開殿響 秋水捲簾寒 獨恨孤舟去 千灘復萬灘

蕭蕭蘆荻花 郢客獨辭家 遠棹依山響 危檣轉浦斜 水寒澄淺石 潮落漲虛沙 莫與征徒望 鄉園去漸賒

西巖一磬長 僧起樹蒼蒼 開殿灑寒水 誦經焚晚香 竹風雲漸散 杉露月猶光 無復重來此 歸舟凌夕陽

春尋採藥翁 歸路宿禪宮 雲起客眠處 月殘僧定中 藤花深洞水 槲葉滿山風 清境不能住 朝朝慙遠公

潺湲遶門水 未省濯纓塵 鳥散千巖曙 蜂來一逕春 杉松還待客 芝朮不求人 寧學磻溪叟 逢時罷隱淪

南樓送郢客 西郭見荆門 鳧鵠下寒渚 牛羊歸遠村 蘭舟倚行掉 桂酒掩餘尊 重此一留宿 前村煙水昏

儒翁九十餘 舊向此山居 生寄一壺酒 死留千卷書 檻摧新竹少 池淺故蓮疎 但有子孫在 帶經還荷鋤

曾經黑山虜 一劒出重圍 年長窮書意 時清隱釣磯 高齋雲外住 瘦馬月中歸 唯說鄉心苦 春風鴈北飛

適意極春日 南臺披薜蘿 花光晴漾漾 山色晝峨峨 湘水美人遠 信陵豪客多 唯憑一瓢酒 彈瑟縱高歌

三年嬰酒渴 高臥似袁安 秋色鬢應改 夜涼心已寬 風衣藤簟滑 露井竹牀寒 臥憶郊扉月 恩深未挂冠

私歸人暫適 扶杖遶西林 風急柳溪響 露寒莎徑深 一身仍白髮 萬慮只丹心 此意無言處 高窗託素琴

樓臺橫復重 猶有半巖空 蘿洞淺深水 竹廊高下風 晴山疎雨後 秋樹斷雲中 未盡平生意 孤帆又向東

羽客鍊丹井 井留人已無 舊泉青石下 餘甃碧山隅 雲朗鏡開匣 月寒冰在壺 仍聞釀仙酒 此水過瓊酴

簟涼襟袖清 月沒尚殘星 山果落秋院 水花開曉庭 疎藤風嫋嫋 圓桂露冥冥 正憶江南寺 巖齋聞誦經

無辭一杯酒 昔日與君深 秋色換歸鬢 曙光生別心 桂花山廟冷 楓樹水樓陰 此路千餘里 應勞楚客吟

往年公子宅 夜宴樂難忘 高竹動疎翠 早蓮飄暗香 珠盤凝寶瑟 綺席遰華觴 今日皆何處 閉門春草長

津亭多別離 楊柳半無枝 住接猿啼處 行逢鴈過時 江風颺帆急 山月下樓遲 還就西齋宿 煙波勞夢思

斸石種松子 數根侵杳冥 天寒猶講律 雨暗尚尋經 小殿燈千盞 深爐水一瓶 碧雲多別思 休到望溪亭

仙署淹清景 雪華松桂陰 夜凌瑤席宴 春寄玉京吟 燭晃垂羅幙 香寒重繡衾 相思不相訪 煙月剡溪深

酒醲花一樹 何暇卓文君 客坐長先飲 公閑半已曛 水鄉春足雨 山郭夜多雲 何似參禪理 榮枯盡不聞

病客與僧閑 頻來不掩關 高窗雲外樹 疎磬雨中山 離索秋蟲響 登臨夕鳥還 心知落帆處 明日淛河灣

綠水暖青蘋 湘潭萬里春 瓦尊迎海客 銅鼓賽江神 避雨松楓岸 看雲楊柳津 長安一杯酒 座上有歸人

西巖一徑通 知學採芝翁 寒暑丹心外 光陰白髮中 水深魚避釣 雲迥鶴辭籠 坐想還家日 人非井邑空

侯門大道傍 蟬噪樹蒼蒼 開鏁洞門遠 下簾賓館涼 欄圍紅藥盛 架引綠蘿長 永日一欹枕 故山雲水鄉

恨與前歡隔 愁因此會同 跡高芸閣吏 名散雪樓翁 城閉三秋雨 帆飛一夜風 酒醒鱸鱠美 應在竟陵東

城高不可下 永日一登臨 曲檻涼飆急 空樓返照深 葦花迷夕棹 梧葉散秋砧 謾作歸田賦 蹉跎歲欲陰

來暮亦何愁 金貂在鷁舟 斾隨寒浪動 帆帶夕陽收 布令滕王閣 裁詩郢客樓 即應歸鳳沼 中外贊天休

風度龍山暗 雲凝象闕陰 瑞花瓊樹合 仙草玉苗深 欲醉梁王酒 先調楚客琴 即應攜手去 將此助商霖

年來不自得 一望幾傷心 風轉蕙蘭色 月移松桂陰 馬隨邊草遠 帆落海雲深 明旦各分首 更聽梁甫吟

城下水縈回 潮衝野艇來 鳥驚山果落 龜泛綠萍開 白首書千卷 朱顏酒一杯 南軒自流涕 不是望燕臺

春草越吳間 心期旦夕還 酒鄉逢客病 詩境遇僧閑 倚棹冰生浦 登樓雪滿山 東風不可待 歸鬢坐斑斑

清湘弔屈原 垂淚擷蘋蘩 謗起乘軒鶴 機沈在檻猨 乾坤三事貴 華夏一夫冤 寧有唐虞世 心知不爲言

蘆葦暮修修 溪禽上釣舟 露涼花歛夕 風靜竹含秋 素志應難契 清言豈易求 相歡一瓢酒 明日醉西樓

車馬楚城壕 清歌送濁醪 露花羞別淚 煙草讓歸袍 鳥浴春塘暖 猨吟暮嶺高 尋仙在仙骨 不用廢牛刀

何必老林泉 冥心便是禪 講時開院去 齋後下簾眠 鏡朗燈分焰 香銷印絕煙 真乘不可到 雲盡月明天

燕鴈水鄉飛 京華信自稀 簟瓢貧守道 書劒病忘機 疊鼓吏初散 繁鐘鳥獨歸 高梧與疎柳 風雨似郊扉

丹葉下西樓 知君萬里愁 鐘非黔峽寺 帆是敬亭舟 山色和雲暮 湖光共月秋 天台多道侶 何惜更南遊

禪扉倚石梯 雲濕雨淒淒 草色分松逕 泉聲咽稻畦 棹移灘鳥沒 鐘斷嶺猨啼 入夜花如雪 回舟憶剡溪

臺殿冠嵯峨 春來日日過 水分諸院少 雲近上方多 衆籟凝絲竹 繁英耀綺羅 酒酣詩自逸 乘月棹寒波

西林本行殿 池榭日坡陁 雨過水初漲 雲開山漸多 曉街垂御柳 秋院閉宮莎 借問龍歸處 鼎湖空碧波

宅前雲水滿 高興一書生 垂釣有深意 望山多遠情 夜棊留客宿 春酒勸僧傾 未作干時計 何人問姓名

老歸江上寺 不忘舊師恩 駐錫逢山色 停杯見浪痕 秋濤吞楚驛 曉月上荆門 爲訪題詩處 莓苔幾字存

花在舞樓空 年年依舊紅 淚光停曉露 愁態倚春風 開處妾先死 落時君亦終 東流兩三片 應在夜泉中

香徑小船通 菱歌遶故宮 魚沈秋水靜 鳥宿暮山空 荷葉橋邊雨 蘆花海上風 歸心無處託 高枕畫屏中

直道知難用 經年向水濱 宅從栽竹貴 家爲買書貧 就學多新客 登朝盡故人 蓬萊自有路 莫羨武陵春

桑柘滿江村 西齋接海門 浪衝高岸響 潮入小池渾 嵒樹陰棊局 山花落酒樽 相逢亦留宿 還似識王孫

十年劒中路 傳盡本師經 曉月下黔峽 秋風歸敬亭 開門新樹綠 登閣舊山青 遙想論禪處 松陰水一瓶

貧居樂游此 江海思迢迢 雪夜書千卷 花時酒一瓢 獨愁秦樹老 孤夢楚山遙 有路應相念 風塵滿黑貂

明星低未央 蓮闕逈蒼蒼 疊鼓催殘月 疎鐘迎早霜 關防浮瑞氣 宮館耀神光 再拜爲君壽 南山高且長

戰馬昔紛紛 風驚嵩少塵 全家南渡遠 舊友北來頻 罷酒松筠晚 賦詩楊柳春 誰言今夜月 同是洛陽人

素衣京洛塵 歸棹過南津 故里跡猶在 舊交心更親 月高蕭寺夜 風暖庾樓春 詩酒應無暇 朝朝問旅人

綠水棹雲月 洞庭歸路長 春橋懸酒幔 夜柵集茶檣 箬葉沈溪暖 蘋花遶郭香 應逢柳太守 爲說過瀟湘

坐待故人宿 月華清興秋 管弦誰處醉 池館此時愁 風過渚荷動 露含山桂幽 孤吟不可曙 昨夜共登樓

禪空心已寂 世路任多岐 到院客長見 閉關人不知 寺喧聽講絕 廚遠送齋遲 牆外洛陽道 東西無盡時

擾擾換時節 舊山琪樹陰 猶乖清漢志 空負白雲心 廣陌埃塵遠 重門管吹深 勞歌極西望 芸省有知音

霄漢兩飛鳴 喧喧動禁城 桂堂同日盛 芸閣間年榮 香掩蕙蘭氣 韻高鸞鶴聲 應憐茂陵客 未有子虛名

南齋知數宿 半爲木蘭開 晴閣留詩遍 春帆載酒回 煙深楊子宅 雲斷越王臺 自有孤舟興 何妨更一來

霽色明高巘 關河獨望遙 殘雲歸太華 疎雨過中條 鳥散綠蘿靜 蟬鳴紅樹凋 何言此時節 去去任蓬飄

花下送歸客 路長應過秋 暮隨江鳥宿 寒共嶺猨愁 衆水喧嚴瀨 羣峰抱沈樓 因君幾南望 曾向此中遊

中巖多少隱 提榼抱琴遊 潭冷薜蘿晚 山香松桂秋 瓢閑高樹挂 杯急曲池流 獨有迷津客 東西南北愁

征夫天一涯 醉贈別吾詩 鴈迥參差遠 龍多次第遲 寧歌還夜苦 宋賦更秋悲 的的遙相待 清風白露時

山水引歸路 陸郎從此諳 秋茶垂露細 寒菊帶霜甘 臺倚烏龍嶺 樓侵白鴈潭 沈公如借問 心在浙河南

江曲山如畫 貪程亦駐舟 果隨巖狖落 槎帶水禽流 客散他鄉夜 人歸故國秋 樽前挂帆去 風雨下西樓

旅葬不可問 茫茫西隴頭 水雲青草濕 山月白楊愁 琴信有時罷 劒傷無處留 淮南舊煙月 孤棹更逢秋

儒家有釋子 年少學支公 心出是非外 跡辭榮辱中 錫寒秦嶺月 杯急楚江風 離怨故園思 小秋梨葉紅

歸臥養天真 鹿裘烏角巾 茂陵閑久病 彭澤醉長貧 冠蓋西園夜 笙歌北里春 誰憐清渭曲 又老釣魚人

調瑟勸離酒 苦諳荆楚門 竹斑悲帝女 草綠怨王孫 潮落九疑迥 雨連三峽昏 同來不同去 迢遰更傷魂

綠雲多學術 黃髪竟無成 酒縱山中性 詩留海上名 讀書新樹老 垂釣舊磯平 今日悲前事 西風聞哭聲

從官任直道 幾處脫長裾 歿後兒猶小 葬來人漸疎 新隣占池館 長史覓圖書 身賤難相報 平生恨有餘

滄波天塹外 何島是新羅 舶主辭番遠 碁僧入漢多 海風吹白鶴 沙日曬紅螺 此去知投筆 須求利劒磨

西園春欲盡 芳草徑難分 靜語唯幽鳥 閑眠獨使君 密林生雨氣 古石帶苔文 雖去清朝遠 朝朝見白雲

江昏山半晴 南阻絕人行 葭菼連雲色 杉松共雨聲 早秋仍燕舞 深夜更鼉鳴 爲報迷津客 訛言未可輕

步步入山門 仙家鳥徑分 漁樵不到處 麋鹿自成羣 石面迸出水 松頭穿破雲 道人星月下 相次禮茅君

雲物如故鄉 山川異岐路 年來未歸客 馬上春欲暮 一樽花下酒 殘日水西樹 不待管弦終 搖鞭背花去

憶昨未知道 臨川每羨魚 世途行處見 人事病來疎 微雨秋栽竹 孤燈夜讀書 憐君亦同志 晚歲傍山居

何處少人事 西山舊草堂 晒書秋日晚 洗藥石泉香 浚嶺有朝雨 北窗生夜涼 從勞問歸路 峰疊遶家鄉

回報隱居士 莫愁山興闌 求人顏色盡 知道性情寬 信譜彈琴誤 緣崖劚藥難 東臯亦自給 殊愧遠相安

谿長山幾重 十里萬株松 秋日下丹檻 暮雲歸碧峰 樹棲新放鶴 潭隱舊降龍 還在孤舟宿 臥聞初夜鐘

江城紅葉盡 旅思復悽傷 孤夢家山遠 獨眠秋夜長 道存空倚命 身賤未歸鄉 南望空垂淚 天邊鴈一行

有計自安業 秋風罷苦吟 買山兼種竹 對客更彈琴 煙起藥園晚 杵聲松院深 閑眠得真性 惆悵舊時心

通竹引泉脉 泓澄瀲石盆 驚魚翻藻葉 浴鳥上松根 殘月留山影 高風耗水痕 誰家秋洗藥 來往自開門

昔話平生志 高齋曾見留 道孤心易感 恩重力難酬 獨立千峰曉 頻來一葉秋 雞鳴應有處 不覺淚空流

夜程何處宿 山疊樹層層 孤館閉秋雨 空堂停曙燈 歌慙漁浦客 詩學鴈門僧 此意無人識 明朝見李膺

綠蘿縈數匝 本在草堂間 秋色寄高樹 晝陰籠遠山 移花疎處種 劚藥困時攀 日暮微風起 難尋舊徑還

雙巖瀉一川 回馬斷橋前 古廟陰風地 寒鐘暮雨天 沙虛留虎跡 水滑帶龍涎 却下臨江路 潮深無渡船

失意歸三徑 傷春別九門 薄煙楊柳路 微雨杏花村 牧豎還呼犢 隣翁亦抱孫 不知余正苦 迎馬問寒溫

何年去此地 南浦滿鳧雛 雲漢知心遠 林塘覺思孤 低飛下晚樹 獨睡映新蒲 爲爾多歸興 前年在五湖

處處哭聲悲 行人馬亦遲 店閑無火日 村暖斫桑時 泣路同楊子 燒山憶介推 清明明日是 甘負故園期

故里千帆外 深春一鴈飛 干名頻慟哭 將老欲何歸 未穀拋還憶 交親晚更稀 空持望鄉淚 霑灑寄來衣

閉門池館靜 云訪紫芝翁 零落槿花雨 參差荷葉風 夜碁全局在 春酒半壺空 長嘯倚西閣 悠悠名利中

異鄉多遠情 夢斷落江城 病起慙書癖 貧家負酒名 過春花自落 竟曉月空明 獨此一長嘯 故人天際行

望月憶披襟 長溪柳半陰 高齋初釀酒 孤棹遠攜琴 犬吠秋山迥 雞鳴曉樹深 開門更攲枕 誰識野人心

飛蓋集蘭堂 清歌遰柏觴 高城榆柳蔭 虛閣芰荷香 海月秋偏靜 山風夜更涼 自憐書萬卷 扶病對螢光

幾日臥南亭 卷簾秋月清 河關初罷夢 池閣更含情 寒露潤金井 高風飄玉箏 前年共遊客 刀筆事戎旌

金風蕩天地 關西羣木凋 早霜雞喔喔 殘月馬蕭蕭 紫陌秦山近 青楓楚樹遙 還同長卿志 題字滿河橋

霜風露葉下 遠思獨裴回 夜久草堂靜 月明山客來 遣貧相勸酒 憶字共書灰 何事清平世 干名待有媒

浙南分首日 誰謂別經時 路遠遙相訪 家貧喜見知 不須辭小酌 更請續新詩 但得心中劒 酬恩會有期

雙巖瀉一川 十里絕人煙 古廟陰風地 寒鐘暮雨天 沙虛留虎跡 水滑帶龍涎 不及曹溪侶 空林已夜禪

樟亭去已遠 來上虎頭巖 灘急水移棹 山回風滿帆 石梯迎雨滑 沙井落潮醎 何以慰行旅 如公書一緘

路長春欲盡 歌怨酒初酣 白社蓮宮北 青袍桂水南 驛行盤鳥道 船宿避龍潭 真得詩人趣 煙霞處處諳

山齋路幾層 敗衲學真乘 寒暑移雙樹 光陰盡一燈 風飄高竹雪 泉漲小池冰 莫訝頻來此 修身欲到僧

念遠坐西閣 華池涵月涼 書回秋欲盡 酒醒夜初長 露白蓮衣淺 風清蕙帶香 前年此佳景 蘭棹醉橫塘

初霽獨登賞 西樓多遠風 橫煙秋水上 疎雨夕陽中 高樹下山鳥 平蕪飛草蟲 唯應待明月 千里與君同

蜀道下湘渚 客帆應不迷 江分三峽響 山並九華齊 秋泊鴈初宿 夜吟猨乍啼 歸時慎行李 莫到石城西

花開又花落 時節暗中遷 無計延春日 可能留少年 小藂初散蝶 高柳即聞蟬 繁豔歸何處 滿山啼杜鵑

聚散竟無形 迴腸百結成 古今銷不得 離別覺潛生 降虜將軍思 窮秋遠客情 何人更憔悴 落第泣秦京

帶霜南去鴈 夜好宿汀沙 驚起向何處 高飛極海涯 入雲聲漸遠 離岳路猶賒 歸夢當時斷 參差欲到家

到曉不成夢 思量堪白頭 多無百年命 長有萬般愁 世事應難盡 營生卒未休 莫言名與利 名利是身讐

失枕驚先起 人家半夢中 聞雞憑早晏 占斗認西東 轡濕知行露 衣單覺曉風 秋陽弄光影 忽吐半林紅

南郭望歸處 郡樓高卷簾 平橋低皂蓋 曲岸轉彤襜 江晚笙歌促 山晴鼓角嚴 羊公莫先醉 清曉月纖纖

相如愧許詢 寥落向溪濱 竹馬兒猶小 荆釵婦慣貧 獨愁憂過日 多病不如人 莫怪青袍選 長安隱舊春

無機還得罪 直道不傷情 微雨昏山色 疎籠閉鶴聲 閑居多野客 高枕見江城 門外長谿水 憐君又濯纓

少年乘勇氣 百戰過烏孫 力盡邊城難 功加上將恩 曉風聽戍角 殘月倚營門 自說輕生處 金瘡有舊痕

不知身老大 猶似舊時狂 爲酒遊山縣 留詩遍草堂 歸期秋未盡 離恨日偏長 更羨君兄弟 參差鴈一行

相見又南北 中宵淚滿襟 旅遊知世薄 貧別覺情深 歌管一尊酒 山川萬里心 此身多在路 休誦異鄉吟

故國今何在 扁舟竟不歸 雲移山漠漠 江闊樹依依 晚色千帆落 秋聲一鴈飛 此時兼送客 憑檻欲霑衣

寥落故人宅 重來身已亡 古苔殘墨沼 深竹舊書堂 秋色館池靜 雨聲雲木涼 無因展交道 日暮倍心傷

棠棣黃花發 忘憂碧葉齊 人閑微病酒 燕重遠兼泥 混沌何由鑿 青冥有未梯 高陽舊徒侶 時復一相攜

昨夜玉輪明 傳聞近太清 涼波衝碧瓦 曉暈落金莖 露索秦宮井 風絃漢殿箏 幾時緜竹頌 擬薦子虛名

真人塞其內 夫子入於機 未肯投竿起 惟歡負米歸 雪中東郭履 堂上老萊衣 讀遍先賢傳 如君事者稀

自喜蝸牛舍 兼容燕子巢 綠筠遺粉籜 紅藥綻香苞 虎過遙知穽 魚來且佐庖 慢行成酩酊 鄰壁有松醪

鬼瘧朝朝避 春寒夜夜添 未驚雷破柱 不報水齊簷 虎箭侵膚毒 魚鉤刺骨銛 鳥言成諜訴 多是恨彤幨

戶盡懸秦網 家多事越巫 未曾容獺祭 只是縱猪都 點對連鰲餌 搜求縛虎符 賈生兼事鬼 不信有洪爐

行李踰南極 旬時到舊鄉 楚芝應徧紫 鄧橘未全黃 渠濁村舂急 旗高社酒香 故山歸夢喜 先入讀書堂

夕陽歸路後 霜野物聲乾 集鳥翻漁艇 殘虹拂馬鞍 劉楨元抱病 虞寄數辭官 白袷經年卷 西來及早寒

本以高難飽 徒勞恨費聲 五更疎欲斷 一樹碧無情 薄宦梗猶汎 故園蕪已平 煩君最相警 我亦舉家清

春詠敢輕裁 銜辭入半杯 已遭江映柳 更被雪藏梅 寡和真徒爾 殷憂動即來 從詩得何報 惟感二毛催

離居星歲易 失望死生分 酒甕凝餘桂 書籤冷舊芸 江風吹鴈急 山木帶蟬曛 一呌千迴首 天高不爲聞

有美扶皇運 無誰薦直言 已爲秦逐客 復作楚冤魂 湓浦應分派 荆江有會源 幷將添恨淚 一灑問乾坤

白閣他年別 朱門此夜過 疎簾留月魄 珍簟接煙波 太守三刀夢 將軍一箭歌 國租容客旅 香熟玉山禾

世上蒼龍種 人間武帝孫 小來惟射獵 興罷得乾坤 渭水天開苑 咸陽地獻原 英靈殊未已 丁傅漸華軒

昔歎讒銷骨 今傷淚滿膺 空餘雙玉劍 無復一壺冰 江勢翻銀礫 天文露玉繩 何因攜庾信 同去哭徐陵

城窄山將壓 江寬地共浮 東南通絕域 西北有高樓 神護青楓岸 龍移白石湫 殊鄉竟何禱 簫鼓不曾休

茂苑城如畫 閶門瓦欲流 還依水光殿 更起月華樓 侵夜鸞開鏡 迎冬雉獻裘 從臣皆半醉 天子正無愁

許靖猶羈宦 安仁復悼亡 茲辰聊屬疾 何日免殊方 秋蝶無端麗 寒花只暫香 多情真命薄 容易即迴腸

天上參旗過 人間燭燄銷 誰言整雙履 便是隔三橋 知處黃金鏁 曾來碧綺寮 憑欄明日意 池闊雨蕭蕭

近郭西溪好 誰堪共酒壺 苦吟防柳惲 多淚怯楊朱 野鶴隨君子 寒松揖大夫 天涯常病意 岑寂勝歡娛

章臺從掩映 郢路更參差 見說風流極 來當婀娜時 橋迴行欲斷 隄遠意相隨 忍放花如雪 青樓撲酒旗

已帶黃金縷 仍飛白玉花 長時須拂馬 密處少藏鴉 眉細從他斂 腰輕莫自斜 玳梁誰道好 偏擬映盧家

複壁交青瑣 重簾挂紫繩 如何一柱觀 不礙九枝燈 扇薄常規月 釵斜只鏤冰 歌成猶未唱 秦火入夷陵

石城誇窈窕 花縣更風流 簟冰將飄枕 簾烘不隱鉤 玉童收夜鑰 金狄守更籌 共笑鴛鴦綺 鴛鴦兩白頭

氣盡前溪舞 心酸子夜歌 峽雲尋不得 溝水欲如何 朔雁傳書絕 湘篁染淚多 無由見顏色 還自託微波

淒涼寶劍篇 羈泊欲窮年 黃葉仍風雨 青樓自管絃 新知遭薄俗 舊好隔良緣 心斷新豐酒 銷愁斗幾千

燕體傷風力 雞香積露文 殷鮮一相雜 啼笑兩難分 月裏寧無姊 雲中亦有君 三清與仙島 何事亦離羣

珠館薰燃久 玉房梳掃餘 燒蘭才作燭 襞錦不成書 本以亭亭遠 翻嫌眽眽疎 迴頭問殘照 殘照更空虛

葉葉復翻翻 斜橋對側門 蘆花惟有白 柳絮可能溫 西子尋遺殿 昭君覓故村 年年芳物盡 來別敗蘭蓀

韓蝶翻羅幕 曹蠅拂綺窗 鬬雞迴玉勒 融麝暖金釭 瑇瑁明書閣 琉璃冰酒缸 畫樓多有主 鸞鳳各雙雙

萱草含丹粉 荷花抱綠房 鳥應悲蜀帝 蟬是怨齊王 通內藏珠府 應官解玉坊 橋南荀令過 十里送衣香

一盞新羅酒 凌晨恐易消 歸應衝鼓半 去不待笙調 歌好惟愁和 香濃豈惜飄 春場鋪艾帳 下馬雉媒嬌

全溪不可到 況復盡餘醅 漢苑生春水 昆池換劫灰 戰蒲知雁唼 皺月覺魚來 清興恭聞命 言詩未敢迴

聞君來日下 見我最嬌兒 漸大啼應數 長貧學恐遲 寄人龍種瘦 失母鳳雛癡 語罷休邊角 青燈兩鬢絲

上國社方見 此鄉秋不歸 爲矜皇后舞 猶著羽人衣 拂水斜紋亂 銜花片影微 盧家文杏好 試近莫愁飛

將泥紅蓼岸 得草綠楊村 命侶添新意 安巢復舊痕 去應逢阿母 來莫害王孫 記取丹山鳳 今爲百鳥尊

族亞齊安陸 風高漢武威 煙波別墅醉 花月後門歸 青海聞傳箭 天山報合圍 一朝攜劍起 上馬即如飛

含情春晼晚 暫見夜闌干 樓響將登怯 簾烘欲過難 多羞釵上燕 真媿鏡中鸞 歸去橫塘曉 華星送寶鞍

地暖無秋色 江晴有暮暉 空餘蟬嘒嘒 猶向客依依 村小犬相護 沙平僧獨歸 欲成西北望 又見鷓鴣飛

照梁初有情 出水舊知名 帬衩芙蓉小 釵茸翡翠輕 錦長書鄭重 眉細恨分明 莫近彈碁局 中心最不平

初來小苑中 稍與瑣闈通 遠恐芳塵斷 輕憂豔雪融 只知防皓露 不覺逆尖風 迴首雙飛燕 乘時入綺櫳

幽人不倦賞 秋暑貴招邀 竹碧轉悵望 池清尤寂寥 露花終裛濕 風蝶強嬌饒 此地如攜手 兼君不自聊

高閣客竟去 小園花亂飛 參差連曲陌 迢遰送斜暉 腸斷未忍掃 眼穿仍欲歸 芳心向春盡 所得是沾衣

池上與橋邊 難忘復可憐 簾開最明夜 簟卷已涼天 流處水花急 吐時雲葉鮮 姮娥無粉黛 只是逞嬋娟

大夏資輕策 全溪贈所思 靜憐穿樹遠 滑想過苔遲 鶴怨朝還望 僧閑暮有期 風流真底事 常欲傍清羸

娉婷小苑中 婀娜曲池東 朝佩皆垂地 仙衣盡帶風 七賢寧占竹 三品且饒松 腸斷靈和殿 先皇玉座空

李徑獨來數 愁情相與懸 自明無月夜 強笑欲風天 減粉與園籜 分香沾渚蓮 徐妃久已嫁 猶自玉爲鈿

已駕七香車 心心待曉霞 風輕惟響珮 日薄不嫣花 桂嫩傳香遠 榆高送影斜 成都過卜肆 曾妬識靈槎

摵摵度瓜園 依依傍竹軒 秋池不自冷 風葉共成喧 窗迥有時見 簷高相續翻 侵宵送書雁 應爲稻粱恩

暗暗淡淡紫 融融冶冶黃 陶令籬邊色 羅含宅裏香 幾時禁重露 實是怯殘陽 願泛金鸚鵡 升君白玉堂

春物豈相干 人生只強歡 花猶曾斂夕 酒竟不知寒 異城東風濕 中華上象寬 此樓堪北望 輕命倚危欄

千二百輕鸞 春衫瘦著寬 倚風行稍急 含雪語應寒 帶火遺金斗 兼珠碎玉盤 河陽看花過 曾不問潘安

飛來繡戶陰 穿過畫樓深 重傅秦臺粉 輕塗漢殿金 相兼惟柳絮 所得是花心 可要凌孤客 邀爲子夜吟

壓逕復緣溝 當窗又映樓 終銷一國破 不啻萬金求 鸞鳳戲三島 神仙居十洲 應憐萱草淡 却得號忘憂

後閤罷朝眠 前墀思黯然 梅應未假雪 柳自不勝煙 淚續淺深綆 腸危高下絃 紅顏無定所 得失在當年

匝路亭亭豔 非時裛裛香 素娥惟與月 青女不饒霜 贈遠虛盈手 傷離適斷腸 爲誰成早秀 不待作年芳

一桃復一李 井上占年芳 笑處如臨鏡 窺時不隱墻 敢言西子短 誰覺宓妃長 珠玉終相類 同名作夜光

都無色可並 不奈此香何 瑤席乘涼設 金羈落晚過 迴衾燈照綺 渡韈水沾羅 預想前秋別 離居夢櫂歌

擬杯當曉起 呵鏡可微寒 隔箔山櫻熟 褰帷桂燭殘 書長爲報晚 夢好更尋難 影響輸雙蝶 偏過舊畹蘭

舟小迴仍數 樓危凭亦頻 燕來從及社 蝶舞太侵晨 絳雪除煩後 霜梅取味新 年華無一事 只是自傷春

溈水聞貞媛 常山索銳師 昔憂迷帝力 今分送王姬 事等和強虜 恩殊睦本枝 四郊多壘在 此禮恐無時

貞吝嫌茲世 會心馳本原 人非四禪縛 地絕一塵喧 霜露欹高木 星河壓故園 撕遊儻爲勝 九折幸回軒

別地蕭條極 如何更獨來 秋應爲黃葉 雨不厭青苔 沈約只能瘦 潘仁豈是才 雜情堪底寄 惟有冷於灰

小苑試春衣 高樓倚暮暉 夭桃惟是笑 舞蝶不空飛 赤嶺久無耗 鴻門猶合圍 幾家緣錦字 含淚坐鴛機

荒村倚廢營 投宿旅魂驚 斷雁高仍急 寒溪曉更清 昔年嘗聚盜 此日頗分兵 猜貳誰先致 三朝事始平

深居俯夾城 春去夏猶清 天意憐幽草 人間重晚晴 併添高閣迥 微注小窗明 越鳥巢乾後 歸飛體更輕

積雨晚騷騷 相思正鬱陶 不知人萬里 時有燕雙高 寇盜纏三輔 莓苔滑百牢 聖朝推衛霍 歸日動仙曹

迥拂來鴻急 斜催別燕高 已寒休慘淡 更遠尚呼號 楚色分西塞 夷音接下牢 歸舟天外有 一爲戒波濤

洞庭魚可拾 不假更垂罾 鬧若雨前蟻 多於秋後蠅 豈思鱗作簟 仍計腹爲燈 浩蕩天池路 翱翔欲化鵬

國以斯文重 公仍內署來 風標森太華 星象逼中台 朝滿遷鸎侶 門多吐鳳才 寧同魯司寇 惟鑄一顏回

延頸全同鶴 柔腸素怯猿 湘波無限淚 蜀魄有餘冤 輕幰長無道 哀箏不出門 何由問香炷 翠幕自黃昏

水急愁無地 山深故有雲 那通極目望 又作斷腸分 鄭驛來雖及 燕臺哭不聞 猶餘遺意在 許刻鎮南勳

高桃留晚實 尋得小庭南 矮墮綠雲髻 欹危紅玉簪 惜堪充鳳食 痛已被鸎含 越鳥誇香荔 齊名亦未甘

竟日小桃園 休寒亦未暄 坐鸎當酒重 送客出牆繁 啼久豔粉薄 舞多香雪翻 猶憐未圓月 先出照黃昏

晴暖感餘芳 紅苞雜絳房 落時猶自舞 掃後更聞香 夢罷收羅薦 仙歸勅玉箱 回腸九回後 猶有剩回腸

九縣懷雄武 三靈仰睿文 周王傳叔父 漢后重神君 玉律朝驚露 金莖夜切雲 笳簫淒欲斷 無復詠橫汾

玉塞驚宵柝 金橋罷舉烽 始巢阿閣鳳 旋駕鼎湖龍 門咽通神鼓 樓凝警夜鐘 小臣觀吉從 猶誤欲東封

莫驗昭華琯 虛傳甲帳神 海迷求藥使 雪隔獻桃人 桂寢青雲斷 松扉白露新 萬方同象鳥 舉慟滿秋塵

緩逐煙波起 如妬柳緜飄 故臨飛閣度 欲入回陂銷 縈歌憐畫扇 敞景弄柔條 更奈天南位 牛渚宿殘宵

密帳真珠絡 溫幃翡翠裝 楚腰知便寵 宮眉正鬬強 結帶懸梔子 繡領刺鴛鴦 輕寒衣省夜 金斗熨沉香

郎船安兩槳 儂舸動雙橈 掃黛開宮額 裁裙約楚腰 乖期方積思 臨酒欲拌嬌 莫以採菱唱 欲羨秦臺簫

窻下尋書細 溪邊坐石平 水風醒酒病 霜日曝衣輕 雞黍隨人設 蒲漁得地生 前賢無不謂 容易即遺名

高松出衆木 伴我向天涯 客散初晴候 僧來不語時 有風傳雅韻 無雪試幽姿 上藥終相待 他年訪伏龜

酒薄吹還醒 樓危望已窮 江臯當落日 帆席見歸風 煙帶龍潭白 霞分鳥道紅 殷勤報秋意 只是有丹楓

桂水春猶早 昭川日正西 虎當官道鬬 猿上驛樓啼 繩爛金沙井 松乾乳洞梯 鄉音殊可駭 仍有醉如泥

路有論冤謫 言皆在中興 空聞遷賈誼 不待相孫弘 江闊惟回首 天高但撫膺 去年相送地 春雪滿黃陵

愛君茅屋下 向晚水溶溶 試墨書新竹 張琴和古松 坐來聞好鳥 歸去度疎鐘 明日還相見 橋南貰酒醲

昔去真無奈 今還豈自知 青辭木奴橘 紫見地仙芝 四海秋風闊 千嵓暮景遲 向來憂際會 猶有五湖期

玄武開新苑 龍舟讌幸頻 渚蓮參法駕 沙鳥犯句陳 壽獻金莖露 歌翻玉樹塵 夜來江令醉 別詔宿臨春

春夢亂不記 春原登已重 青門弄煙柳 紫閣舞雲松 拂硯輕冰散 開尊綠酎濃 無悰託詩遣 吟罷更無悰

池光忽隱牆 花氣亂侵房 屏緣蝶留粉 窗油蜂印黃 官書推小吏 侍史從清郎 竝馬更吟去 尋思有底忙

柳帶誰能結 花房未肯開 空餘雙蝶舞 竟絕一人來 半展龍鬚席 輕斟瑪瑙杯 年年春不定 虛信歲前梅

固有樓堪依 能無酒可傾 嶺雲春沮洳 江月夜晴明 魚亂書何託 猿哀夢易驚 舊居連上苑 時節正遷鸎

幕府三年遠 春秋一字襃 書論秦逐客 賦續楚離騷 地理南溟闊 天文北極高 酬恩撫身世 未覺勝鴻毛

當風橫去幰 臨水卷空帷 北土鞦韆罷 南朝祓禊歸 花情羞脈脈 柳意悵微微 莫歎佳期晚 佳期自古稀

橋峻斑騅疾 川長白鳥高 煙輕惟潤柳 風濫欲吹桃 徙倚三層閣 摩挲七寶刀 庾郎年最少 青草妬春袍

出宿金尊掩 從公玉帳新 依依向餘照 遠遠隔芳塵 細草翻驚雁 殘花伴醉人 楊朱不用勸 只是更霑巾

短顧何由遂 遲光且莫驚 鸎能歌子夜 蝶解舞宮城 柳訝眉雙淺 桃猜粉太輕 年華有情狀 吾豈怯平生

蕭灑傍回汀 依微過短亭 氣涼先動竹 點細未開萍 稍促高高燕 微疎的的螢 故園煙草色 仍近五門青

六百商於路 崎嶇古共聞 蜂房春欲暮 虎穽日初曛 路向泉間辨 人從樹杪分 更誰開捷徑 速擬上青雲

結構何峰是 喧閑此地分 石梁高瀉月 樵路細侵雲 堰臥蛟螭室 希夷鳥獸羣 近知西嶺上 玉管有時聞

卜夜容衰鬢 開筵屬異方 燭分歌扇淚 雨送酒船香 江海三年客 乾坤百戰場 誰能辭酩酊 淹臥劇清漳

萬里風來地 清江北望樓 雲通梁苑路 月帶楚城秋 刺字從漫滅 歸途尚阻脩 前程更煙水 吾道豈淹留

客去波平檻 蟬休露滿枝 永懷當此節 倚立自移時 北斗兼春遠 南陵寓使遲 天涯占夢數 疑誤有新知

舊鏡鸞何處 衰桐鳳不棲 金錢饒孔雀 錦段落山雞 王子調清管 天人降紫泥 豈無雲路分 相望不應迷

絕徼南通棧 孤城北枕江 猿聲連月檻 鳥影落天窗 海石分碁子 郫筒當酒缸 生歸話辛苦 別夜對凝釭

憶奉蓮花座 兼聞貝葉經 巖光分蠟屐 澗響入銅缾 日下徒推鶴 天涯正對螢 魚山羨曹植 眷屬有文星

危亭題竹粉 曲沼嗅荷花 數日同攜酒 平明不在家 尋幽殊未極 得句總堪誇 強下西樓去 西樓倚暮霞

舊著思玄賦 新編雜擬詩 江庭猶近別 山舍得幽期 嫩割周顒韭 肥烹鮑照葵 飽聞南燭酒 仍及撥醅時

沙岸竹森森 維艄聽越禽 數家同老壽 一徑自陰深 喜客嘗留橘 應官說採金 傾壺真得地 愛日靜霜砧

桂林聞舊說 曾不異炎方 山響匡牀語 花飄度臘香 幾時逢雁足 著處斷猿腸 獨撫青青桂 臨城憶雪霜

桐槿日零落 雨餘方寂寥 枕寒莊蝶去 窻冷胤螢銷 取適琴將酒 忘名牧與樵 平生有遊舊 一一在煙霄

地勝遺塵事 身閑念歲華 晚晴風過竹 深夜月當花 石亂知泉咽 苔荒任逕斜 陶然恃琴酒 忘却在山家

寶婺搖珠珮 常娥照玉輪 靈歸天上匹 巧遺世間人 花果香千戶 笙竽濫四隣 明朝曬犢鼻 方信阮家貧

羽翼摧殘日 郊園寂寞時 曉雞驚樹雪 寒騖守冰池 急景忽云暮 頹年浸已衰 如何匡國分 不與夙心期

拱木臨周道 荒廬積古苔 魚因感姜出 鶴爲弔陶來 兩鬢蓬常亂 雙眸血不開 聖朝敦爾類 非獨路人哀

驛途仍近節 旅宿倍思家 獨夜三更月 空庭一樹花 介山當驛秀 汾水遶關斜 自怯春寒苦 那堪禁火賒

靈嶽幾千仞 老松逾百尋 攀崖仍躡壁 噉葉復眠陰 海上呼三島 齋中戲五禽 唯應逢阮籍 長嘯作鸞音

延陵留表墓 峴首送沈碑 敢伐不加點 猶當無愧辭 百生終莫報 九死諒難追 待得生金後 川原亦幾移

殘陽西入崦 茅屋訪孤僧 落葉人何在 寒雲路幾層 獨敲初夜磬 閑倚一枝藤 世界微塵裏 吾寧愛與憎

丹竈三年火 蒼崖萬歲藤 樵歸說逢虎 碁罷正留僧 星斗同秦分 人煙接漢陵 東流清渭苦 不盡照衰興

絳帳恩如昨 烏衣事莫尋 諸生空會葬 舊掾已華簪 共入留賓驛 俱分市駿金 莫憑無鬼論 終負託孤心

飲鴆非君命 茲身亦厚亡 江陵從種橘 交廣合投香 不見千金子 空馀數仞墻 殺人須顯戮 誰舉漢三章

捧月三更斷 藏星七夕明 纔聞飄迥路 旋見隔重城 潭暮隨龍起 河秋壓雁聲 只應惟宋玉 知是楚神名

東府憂春盡 西溪許日曛 月澄新漲水 星見欲銷雲 柳好休傷別 松高莫出羣 軍書雖倚馬 猶未當能文

舉家忻共報 秋雪墮前峰 嶺外他年憶 於東此日逢 粒輕還自亂 花薄未成重 豈是驚離鬢 應來洗病容

薄葉風才倚 枝輕霧不勝 開先如避客 色淺爲依僧 粉壁正蕩水 緗幃初卷燈 傾城惟待笑 要裂幾多繒

萬古商於地 憑君泣路岐 固難尋綺季 可得信張儀 雨氣燕先覺 葉陰蟬遽知 望鄉尤忌晚 山晚更參差

路到層峰斷 門依老樹開 月從平楚轉 泉自上方來 薤白羅朝饌 松黃暖夜盃 相留笑孫綽 空解賦天台

薄宦仍多病 從知竟遠遊 談諧叨客禮 休澣接冥搜 樹好頻移榻 雲奇不下樓 豈關無景物 自是有鄉愁

舊隱無何別 歸來始更悲 難尋白道士 不見惠禪師 草徑蟲鳴急 沙渠水下遲 却將波浪眼 清曉對紅梨

吳館何時熨 秦臺幾夜熏 綃輕誰解卷 香異自先聞 月裏誰無姊 雲中亦有君 罇前見飄蕩 愁極客襟分

勝概殊江右 佳名逼渭川 虹收青嶂雨 鳥沒夕陽天 客鬢行如此 滄波坐渺然 此中真得地 漂蕩釣魚船

園桂懸心碧 池蓮飫眼紅 此生真遠客 幾別即衰翁 小幌風煙入 高窻霧雨通 新知他日好 錦瑟傍朱櫳

廟列前峰迥 樓開四望窮 嶺鼷嵐色外 陂雁夕陽中 弱柳千條露 衰荷一面風 壺關有狂孽 速繼老生功

仙郎倦去心 鄭驛暫登臨 水色瀟湘闊 沙程朔漠深 鷁舟時往復 鷗鳥恣浮沈 更想逢歸馬 悠悠嶽樹陰

內殿張弦管 中原絕鼓鼙 舞成青海馬 鬬殺汝南雞 不見華胥夢 空聞下蔡迷 宸襟他日淚 薄暮望賢西

薄宦頻移疾 當年久索居 哀同庚開府 瘦極沈尚書 城綠新陰遠 江清返照虛 所思惟翰墨 從古待雙魚

睥睨江鴉集 堂皇海燕過 減衣憐蕙若 展帳動煙波 日烈憂花甚 風長奈柳何 陳遵容易學 身世醉時多

何時粉署仙 傲兀逐戎旃 關塞猶傳箭 江湖莫繫船 欲收棊子醉 竟把釣車眠 謝朓真堪憶 多才不忌前

紫閣相逢處 丹巖議宿時 墮蟬翻敗葉 棲鳥定寒枝 萬里飄流遠 三年問訊遲 炎方憶初地 頻夢碧琉璃

有客虛投筆 無憀獨上城 沙禽失侶遠 江樹著陰輕 邊遽稽天討 軍須竭地征 賈生游刃極 作賦又論兵

如有瑤臺客 相難復索歸 芭蕉開綠扇 菡萏薦紅衣 浦外傳光遠 煙中結響微 良宵一寸焰 回首是重幃

蓮後紅何患 梅先白莫誇 纔飛建章火 又落赤城霞 不卷錦步障 未登油壁車 日西相對罷 休澣向天涯

勇多侵路去 恨有礙燈還 嗅自微微白 看成沓沓殷 坐疑忘物外 歸去有簾間 君問傷春句 千辭不可刪

西北朝天路 登臨思上才 城閑煙草遍 村暗雨雲回 人豈無端別 猨應有意哀 征南予更遠 吟斷望鄉臺

含淚坐春宵 聞君欲度遼 綠池荷葉嫩 紅砌杏花嬌 曙月當窗滿 征雲出塞遙 畫樓終日閉 清管爲誰調

落花兼柳絮 無處不紛紛 遠道空歸去 流鶯獨自聞 墅橋喧碓水 山郭入樓雲 故里南陔曲 秋期欲送君

長安朔風起 窮巷掩雙扉 新歲明朝是 故鄉何路歸 鬢絲饒鏡色 隟雪奪燈輝 却羨秦州鴈 逢春盡北飛

宋玉正秋悲 那堪更別離 從來襟上淚 盡作鬢邊絲 永水清如此 袁江色可知 到家黃菊坼 亦莫怪歸遲

來經古城上 極目思無窮 寇盡煙蘿外 人歸蔓草中 峰巒當闕古 堞壘對雲空 不見昔名將 徒稱有戰功

客見天台縣 閭閻樹色間 驂回幾臨水 帶緩獨開山 吏散落花盡 人居遠島閑 過於老萊子 端簡獨承顏

藉草與行莎 相看日未斜 斷崖分鳥道 疎樹見人家 望遠臨孤石 吟餘落片霞 野情看不足 歸路思猶賒

十載別仙峰 峰前千古蹤 陰王修道處 雲雪滿高松 洞口風雷異 池心星漢重 明朝下山去 片月落殘鐘

野寺寒塘曉 遊人一夢分 鐘殘數樹月 僧起半巖雲 宿鳥驚初見 幽泉落不聞 吟餘憑前檻 紅葉下紛紛

羽翼恣摶扶 山河使筆驅 月疎吟夜桂 龍失詠春珠 草細盤金勒 花繁倒玉壺 徒嗟好章句 無力致前途

斂板賀交親 稱觴詎有巡 年光悲擲舊 景色喜呈新 水柳煙中重 山梅雪後真 不知將白髮 何以度青春

山光與水色 獨往此中深 溪瀝椒花氣 巖盤漆葉陰 瀟湘終共去 巫峽羨先尋 幾夕江樓月 玄暉伴靜吟

憔悴滿衣塵 風光豈屬身 賣琴紅粟貴 看鏡白髭新 棧畔誰高步 巴邊自問津 悽然莫滴血 杜宇正哀春

草木正花時 交親觸雨辭 一官之任遠 盡室出城遲 乳滴茅君洞 鴉鳴季子祠 想知佐理暇 日有詠懷詩

官曹權紀綱 行李半舟航 浦溆潮來廣 川源鳥去長 筍成稽嶺岸 蓮發鏡湖香 澤國還之任 鱸魚浪得嘗

時時齎破囊 訪我息閑坊 煮雪問茶味 當風看鴈行 心齊山鹿逸 句敵柳花狂 堅苦今如此 前程豈渺茫

紫閣雪未盡 杏園花亦寒 灞西辭舊友 楚外憶新安 細雨猨啼枿 微陽鷺起灘 旋應赴秋貢 詎得久承歡

煙岡影畔寺 游步此時孤 庭靜衆藥在 鶴閑雙檜枯 藍峰露秋院 灞水入春廚 便可棲心跡 如何返舊途

入戶道心生 茶間踏葉行 瀉風瓶水澀 承露鶴巢輕 閣北長河氣 窗東一檜聲 詩言與禪味 語默此皆清

澗壑吼風雷 香門絕頂開 閣寒僧不下 鐘定虎常來 鳥啄林稍菓 鼯跳竹裏苔 心源無一事 塵界擬休回

沿溪又涉巔 始喜入前軒 鐘度鳥沈壑 殿扃雲濕幡 涼泉墮衆石 古木徹疎猨 月上僧階近 斯遊豈易言

楊公休簿領 二木日堅牢 直甚彰吾節 清終庇爾曹 幽陰月裏細 冷樹雪中高 誰見干霄後 枝飄白鶴毛

解控復收鞭 長津動細漣 空蹄沈綠玉 闊臆沒連錢 沫漩橋聲下 嘶盤柳影邊 常聞畯龍性 固與白波便

晨飛晚未休 蘭閣客吟愁 蕭颯柳邊挂 縈紆花底流 聲繁乍離籟 灑急不成漚 經夕江湖思 煙波一釣舟

秖是守琴書 僧中獨寓居 心唯務鶴靜 分合與名疎 暮雨啼螿次 涼風落木初 家山太湖淥 歸去復何如

幽深誰掩關 清淨自多閑 一雨收衆木 孤雲生遠山 花萎綠苔上 鴿乳翠樓間 嵐靄燃香夕 容聽半偈還

路入犬羊群 城寒雉堞曛 居人秖尚武 過客謾投文 馬怯奔渾水 鵰沈莽蒼雲 沙田積蒿艾 竟夕見燒焚

雲霞千古事 桃李舊花顏 芳信沈青鳥 空祠掩暮山 香傳一座暗 柳匝萬家閑 那復傷神所 河昏落日間

塢木殿前空 山河澤國同 鳥閑沙影上 泉落樹陰中 纜舸蒲花水 縈幡柳絮風 翛然方寸地 何事更悲蓬

秋風江上家 釣艇泊蘆花 斷岸綠楊蔭 疎籬紅槿遮 鼉鳴積雨窟 鶴步夕陽沙 抱疾僧窗夜 歸心過月斜

錫影配瓶光 孤溪照草堂 水懸青石磴 鐘動白雲牀 樹色含殘雨 河流帶夕陽 唯應無月夜 瞑目見他方

鐘聲南北寺 不道往來遙 人事因循過 時光荏苒銷 懸燈灑砌雨 上閣遶雲鵰 即是洲中柳 嘶蟬急暮條

戍路少人蹤 邊煙澹復濃 詩寧寫別恨 酒不上離容 燕拂沙河柳 鵶高石窟鐘 悠然一暌阻 山疊虜雲重

朝朝聲磬罷 童子掃藤陰 花過少游客 日長無事心 迴山閉院直 落水下橋深 安得開方便 容身老此林

落日太湖西 波涵萬象低 藕花熏浦溆 菱蔓匿鳧鷖 樹及長橋盡 灘迴七里迷 還應坐籌暇 時一夢荆溪

辛勤長在學 一室少曾開 時憶暮山寺 獨登衰草臺 名期五字立 迹媿九年來 此意今聊寫 還希君子哀

抱杖立溪口 迎秋看塞門 連山互蒼翠 二水各清渾 笛發孤煙戍 鵶歸夕照村 萋萋芳草色 終是憶王孫

春城帶病別 秋塞見除書 況是神仙吏 仍非塵土居 河風吹鳥迥 嶽雨滴桐疎 坐閣馳思夕 沙東涼月虛

古剎一幡斜 吹門水過沙 數聲鐘裏飯 雙影樹間茶 落日窮荒雨 微風古塹花 何當戴豸客 復此問生涯

林棲無異歡 煮茗就花欄 雀啅北岡曉 僧開西閣寒 衝橋二水急 扣月一鐘殘 明發還分手 徒悲行路難

一剎古岡南 孤鐘撼夕嵐 客閑明月閣 僧閉白雲菴 野鶴立枯枿 天龍吟淨潭 因知不生理 合自此中探

沙西林杪寺 殿倚石稜開 曉月僧汲井 殘陽鐘殷臺 河衝綠野去 鳥背白雲來 日夕唯增思 京關未想迴

朔漠正秋霖 西風傳夕砧 滄洲未歸迹 華髪受恩心 露色岡莎冷 蟬聲塢木深 清晨鈇鉞內 只獻白雲吟

眠雲喜道存 讀易過朝昏 喬木青連郭 長河白瀉門 鐘沈殘月塢 鳥去夕陽村 搜此成閑句 期逢作者論

那期高斾下 得遇重臣知 泉石容居止 風沙免路岐 河兼落下望 句入大荒思 無復愁煩暑 迴山翠閣危

楚鞋應此世 祇遶砌苔休 色相栽花視 身心坐石修 聲寒通節院 城黑見烽樓 欲取閑雲並 閑雲有去留

城西青島寺 累夏漱寒泉 今在提綱所 應難掃石眠 風沙榆塞迥 波浪橘洲偏 重整瀟湘棹 心期更幾年

馳心棲杳冥 何物比清冷 夜月照巫峽 秋風吹洞庭 酬難塵鬢皓 坐久壁燈青 竟晚蒼山詠 喬枝有鶴聽

修修復雭雭 黃葉此時飛 隱几客吟斷 鄰房僧話稀 鴿寒棲樹定 螢濕在窗微 即事瀟湘渚 漁翁披草衣

相逢仍朔漠 相問即波濤 江思葦花折 笛聲關月高 簿書君閱倦 章句我吟勞 竟夕空凭閣 長河漴石壕

舊隱白雲峰 生涯落葉同 關河一棲旅 楊柳十東風 迹處龍鍾內 聲居汩沒中 酬恩若有地 寧止殺微躬

空爲梁甫吟 誰竟是知音 風雪坐閑夜 鄉園來舊心 滄江孤棹迥 落日一鐘深 君子久忘我 此誠甘自沈

每來多便宿 不負白雲言 古木朔風動 寒城疎雪翻 微燈懸刻漏 舊夢返湘沅 先是琴邊起 知爲閣務繁

遠書來阮巷 闕下見江東 不得經史力 枉拋耕稼功 鴈天霞脚雨 漁夜葦條風 無復琴桮興 開懷向爾同

亦忝受恩身 當殊投刺新 竟蒙分玉石 終不離埃塵 大谷非無暖 幽枝自未春 昏昏過朝夕 應念苦吟人

露白覆棋宵 林青讀易朝 道高天子問 名重四方招 許鶴歸華頂 期僧過石橋 雖然在京國 心跡自逍遙

春盡大方遊 思君便白頭 地蒸川有毒 天暖樹無秋 水急三巴險 猨分五嶺愁 爲緣知己分 南國必淹留

蘚幘翠髯公 存思古觀空 曉壇檉葉露 晴圃柳花風 壽已將椿並 碁難見局終 何當與高鶴 飛去海光中

同志幸同年 高堂君獨還 齊榮恩未報 共隱事皆閑 訪寺臨河岸 開樓見海山 洛中推二陸 莫久戀鄉關

弱歲讀羣史 抗迹追古人 被褐有懷玉 佩印從負薪 志合豈兄弟 道行無賤貧 孤根亦何賴 感激此爲鄰

馨香惟后德 明命光天保 肅祀崇聖靈 陳信表黃道 玉戚初蹈厲 金匏既靜好 介福何穰穰 精誠格穹昊

孔門太山下 不見登封時 徒有先王法 今爲明主思 恩加萬乘幸 禮致一牢祠 舊宅千年外 光華空在茲

山祗亦望幸 雲雨見靈心 嶽館逢朝霽 關門解宿陰 咸京天上近 清渭日邊臨 我武因冬狩 何言是即禽

眷言感忠義 何有間山川 徇節今如此 離情空復然 皇心在勤恤 德澤委昭宣 周月成功後 明年或勞還

東土淹龍駕 西人望翠華 山川祗詢物 宮觀豈爲家 十月回星斗 千官捧日車 洛陽無怨思 巡幸更非賒

馳道當河陝 陳詩問國風 川原三晉別 襟帶兩京同 後殿函關盡 前旌闕塞通 行看洛陽陌 光景麗天中

賢王有池館 明主賜春遊 淑氣林間發 恩光水上浮 徒慙和鼎地 終謝巨川舟 皇澤空如此 輕生莫可酬

河漢非應到 汀洲忽在斯 仍逢帝樂下 如逐海槎窺 春賞時將換 皇恩歲不移 今朝遊宴所 莫比天泉池

纖纖折楊柳 持此寄情人 一枝何足貴 憐是故園春 遲景那能久 芳菲不及新 更愁征戍客 容鬢老邊塵

姹女矜容色 爲花不讓春 既爭芳意早 誰待物華真 葉作參差發 枝從點綴新 自然無限態 長在豔陽晨

蟬嘶玉樹枝 向夕惠風吹 幸入連宵聽 應緣飲露知 思深秋欲近 聲靜夜相宜 不是黃金飾 清香徒爾爲

萬乘飛黃馬 千金狐白裘 正逢銀霰積 如向玉京遊 瑞色鋪馳道 花文拂綵旒 還聞吉甫頌 不共郢歌儔

忽對林亭雪 瑤華處處開 今年迎氣始 昨夜伴春回 玉潤窗前竹 花繁院裏梅 東郊齋祭所 應見五神來

稽亭追往事 睢苑勝前聞 飛閣凌芳樹 華池落綵雲 藉草人留酌 銜花鳥赴羣 向來同賞處 惟恨碧林曛

伊川與灞津 今日祓除人 豈似龍山上 還同湘水濱 衰顏憂更老 淑景望非春 禊飲豈吾事 聊將偶俗塵

離別念同嬉 芬榮欲共持 獨攀南國樹 遙寄北風時 林惜迎春早 花愁去日遲 還聞折梅處 更有棣華詩

試上江樓望 初逢山雨晴 連空青嶂合 向晚白雲生 彼美要殊觀 蕭條見遠情 情來不可極 日暮水流清

仙禁生紅藥 微芳不自持 幸因清切地 還遇豔陽時 名見桐君籙 香聞鄭國詩 孤根若可用 非直愛華滋

清切紫庭垂 葳蕤防露枝 色無玄月變 聲有惠風吹 高節人相重 虛心世所知 鳳皇佳可食 一去一來儀

棠棣聞餘興 烏衣有舊遊 門前杜城陌 池上曲江流 暇日嘗繁會 清風詠阻修 始知西峙嶽 同氣此相求

與君嘗此志 因物復知心 遺我龍鍾節 非無玳瑁簪 幽素宜相重 雕華豈所任 爲君安首飾 懷此代兼金

君有百鍊刃 堪斷七重犀 誰開太阿匣 持割武城雞 竟與尚書佩 遙應天子提 何時遇操宰 當使玉如泥

旬雨不愆期 由來自若時 爾無言郡政 吾豈欲天欺 常念涓塵益 惟歡草樹滋 課成非所擬 人望在東菑

雲雨俱行罷 江天已洞開 炎氛霽後滅 邊緒望中來 作驥君垂耳 爲魚我曝鰓 更憐湘水賦 還是洛陽才

賈生流寓日 揚子寂寥時 在物多相背 唯君獨見思 漁爲江上曲 雪作郢中詞 忽枉兼金訊 長懷伐木詩

穿築非求麗 幽閑欲寄情 偶懷因壤石 真意在蓬瀛 苔益山文古 池添竹氣清 從茲果蕭散 無事亦無營

晨興步北林 蕭散一開襟 復見林上月 娟娟猶未沈 片雲自孤遠 叢篠亦清深 無事由來貴 方知物外心

場藿已成歲 園葵亦向陽 蘭時獨不偶 露節漸無芳 旨異菁爲蓄 甘非蔗有漿 人多利一飽 誰復惜馨香

幸得不鋤去 孤苗守舊根 無心羨旨蓄 豈欲近名園 遇賞寧充佩 爲生莫礙門 幽林芳意在 非是爲人論

林居逢歲晏 遇物使情多 蘅茝不時與 芬榮奈汝何 更憐籬下菊 無如松上蘿 因依自有命 非是隔陽和

家在湘源住 君今海嶠行 經過正中道 相送倍爲情 心逐書郵去 形隨世網嬰 因聲謝遠別 緣義不緣名

蜀嚴化已久 沈冥空所思 嘗聞賣卜處 猶憶下簾時 驅傳應經此 懷賢倘問之 歸來說往事 歷歷偶心期

江水天連色 無涯淨野氛 微明岸傍樹 凌亂渚前雲 舉棹形徐轉 登艫意漸分 渺茫從此去 空復惜離羣

元僚行上計 舉餞出林丘 忽望題輿遠 空思解榻遊 別筵鋪柳岸 征棹倚蘆洲 獨歎湘江水 朝宗向北流

南土秋雖半 東湖草未黃 聊乘風日好 來汎芰荷香 蘭棹無勞速 菱歌不厭長 忽懷京洛去 難與共清光

荷葉生幽渚 芳華信在茲 朝朝空此地 采采欲因誰 但恐星霜改 還將蒲稗衰 懷君美人別 聊以贈心期

荷蓧旋江澳 銜杯餞霸陵 別前林鳥息 歸處海煙凝 風土鄉情接 雲山客念憑 聖朝巖穴選 應待鶴書徵

屢別容華改 長愁意緒微 義將私愛隔 情與故人歸 薄宦無時賞 勞生有事機 離魂今夕夢 先繞舊林飛

平生屬良友 結綬望光輝 何知人事拙 相與宦情非 別路穿林盡 征帆際海歸 居然已多意 況復兩鄉違

解巾行作吏 尊酒謝離居 修竹含清景 華池澹碧虛 地將幽興愜 人與舊遊疎 林下紛相送 多逢長者車

送客南昌尉 離亭西候春 野花看欲盡 林鳥聽猶新 別酒青門路 歸軒白馬津 相知無遠近 萬里尚爲鄰

我與文雄別 胡然邑吏歸 賢人安下位 鷙鳥欲卑飛 激節輕華冕 移官徇綵衣 羨君行樂處 從此拜庭闈

海郡雄蠻落 津亭壯越臺 城隅百雉映 水曲萬家開 里樹桄榔出 時禽翡翠來 觀風猶未盡 早晚使車回

雲嶂天涯盡 川途海縣窮 何言此地僻 忽與故人同 身負邦君弩 情紆御史驄 王程不我駐 離思逐秋風

江路與天連 風帆何淼然 遙林浪出沒 孤舫鳥聯翩 常愛千鈞重 深思萬事捐 報恩非徇祿 還逐賈人船

山氣朝來爽 溪流日向清 遠心何處愜 閑棹此中行 叢桂林間待 羣鷗水上迎 徒然適我願 幽獨爲誰情

歸去南江水 磷磷見底清 轉逢空闊處 聊洗滯留情 浦樹遙如待 江鷗近若迎 津途別有趣 況乃濯吾纓

湘岸多深林 青冥晝結陰 獨無謝客賞 況復賈生心 草色雖云發 天光或未臨 江潭非所遇 爲爾白頭吟

歸舟宛何處 正值楚江平 夕逗煙村宿 朝緣浦樹行 于役已彌歲 言旋今愜情 鄉郊尚千里 流目夏雲生

日夜鄉山遠 秋風復此時 舊聞胡馬思 今聽楚猿悲 念別朝昏苦 懷歸歲月遲 壯圖空不息 常恐髮如絲

落日摧行舫 逶迤洲渚間 雖云有物役 乘此更休閑 暝色生前浦 清暉發近山 中流澹容與 唯愛鳥飛還

征鞍窮郢路 歸棹入湘流 望鳥唯貪疾 聞猿亦罷愁 兩邊楓作岸 數處橘爲洲 却記從來意 翻疑夢裏遊

乘夕棹歸舟 緣源路轉幽 月明看嶺樹 風靜聽溪流 嵐氣船間入 霜華衣上浮 猿聲雖此夜 不是別家愁

長林何繚繞 遠水復悠悠 盡日餘無見 爲心那不愁 憶將親愛別 行爲主恩酬 感激空如此 芳時屢已遒

江岫殊空闊 雲煙處處浮 上來羣噪鳥 中去獨行舟 牢落誰相顧 逶迤日自愁 更將心問影 于役復何求

溪路日幽深 寒空入兩嶔 霜清百丈水 風落萬重林 夕鳥聯歸翼 秋猿斷去心 別離多遠思 況乃歲方陰

萬丈洪泉落 迢迢半紫氛 奔飛流雜樹 灑落出重雲 日照虹蜺似 天清風雨聞 靈山多秀色 空水共氤氳

行舟傍越岑 窈窕越溪深 水闇先秋冷 山晴當晝陰 重林間五色 對壁聳千尋 惜此生遐遠 誰知造化心

昔年嘗不調 茲地亦邅回 本謂雙鳧少 何知駟馬來 人非漢使橐 郡是越王臺 去去雖殊事 山川長在哉

江林多秀發 雲日復相鮮 征路那逢此 春心益渺然 興來秪自得 佳氣莫能傳 薄暮津亭下 餘花滿客船

明發臨前渚 寒來淨遠空 水紋天上碧 日氣海邊紅 景物紛爲異 人情賴此同 乘槎自有適 非欲破長風

溪流清且深 松石復陰臨 正爾可嘉處 胡爲無賞心 我由不忍別 物亦有緣侵 自匪常行邁 誰能知此音

日暮荒亭上 悠悠旅思多 故鄉臨桂水 今夜渺星河 暗草霜華發 空亭雁影過 興來誰與晤 勞者自爲歌

海上生明月 天涯共此時 情人怨遙夜 竟夕起相思 滅燭憐光滿 披衣覺露滋 不堪盈手贈 還寢夢佳期

清逈江城月 流光萬里同 所思如夢裏 相望在庭中 皎潔青苔露 蕭條黃葉風 含情不得語 頻使桂華空

海燕何微眇 乘春亦蹔來 豈知泥滓賤 秪見玉堂開 繡戶時雙入 華軒日幾回 無心與物競 鷹隼莫相猜

嘗聞繼老耼 身退道彌耽 結宇倚青壁 疎泉噴碧潭 苔石隨人古 煙花寄酒酣 山光紛向夕 歸興杜城南

一作江南守 江林三四春 相鳴不及鳥 相樂喜關人 日守朱絲直 年催華髮新 淮陽秪有臥 持此度芳辰

芳意何能早 孤榮亦自危 更憐花蔕弱 不受歲寒移 朝雪那相妬 陰風已屢吹 馨香雖尚爾 飄蕩復誰知

端居正無緒 那復發秦箏 纖指傳新意 繁絃起怨情 悠揚思欲絕 掩抑態還生 豈是聲能感 人心自不平

江渚秋風至 他鄉離別心 孤雲愁自遠 一葉感何深 憂喜嘗同域 飛鳴忽異林 青山西北望 堪作白頭吟

宿昔三台踐 榮華駟馬歸 印從青瑣拜 翰入紫宸揮 題劍恩方重 藏舟事已非 龍門不可望 感激涕沾衣

永歎常山寶 沈埋京兆阡 同盟會五月 華表記千年 渺漫野中草 微茫空裏煙 共悲人事絕 唯對杜陵田

韋玄方繼相 荀爽復齊名 在貴兼天爵 能賢出世卿 學聞金馬詔 神見玉人清 藏壑今如此 爲山遂不成

相如只謝病 子敬忽云亡 豈悟瑤臺雪 分彫玉樹行 清規留草議 故事在封章 本謂山公啓 而今歿始揚

返葬長安陌 秋風簫鼓悲 奈何相送者 不是平生時 寒影催年急 哀歌助晚遲 寧知建旟罷 丹旐向京師

門緒公侯列 嬪風詩禮行 松蘿方有寄 桃李忽無成 劍去雙龍別 雛哀九鳳鳴 何言嶧山樹 還似半心生

縞服紛相送 玄扃翳不開 更悲泉火滅 徒見柳車回 舊室容衣奠 新塋拱樹栽 唯應月照簟 潘岳此時哀

家受專門學 人稱入室賢 劉楨徒有氣 管輅獨無年 謫去長沙國 魂歸京兆阡 從茲匣中劒 埋沒罷衝天

轍迹陳家巷 詩書孟子鄰 偶來乘興者 不值草玄人 契是忘年合 情非累日申 聞君還薄暮 見眷及茲辰

烽火照西京 心中自不平 牙璋辭鳳闕 鐵騎繞龍城 雪暗凋旗畫 風多雜鼓聲 寧爲百夫長 勝作一書生

卿家本六郡 年長入三秦 白璧酬知己 黃金謝主人 劍鋒生赤電 馬足起紅塵 日暮歌鐘發 喧喧動四鄰

驄馬鐵連錢 長安俠少年 帝畿平若水 官路直如弦 夜玉妝車軸 秋金鑄馬鞭 風霜但自保 窮達任皇天

塞外欲紛紜 雌雄猶未分 明堂占氣色 華蓋辨星文 二月河魁將 三千太乙軍 丈夫皆有志 會見立功勳

賤妾留南楚 征夫向北燕 三秋方一日 少別比千年 不掩嚬紅樓 無論數綠錢 相思明月夜 迢遞白雲天

窗外一株梅 寒花五出開 影隨朝日遠 香逐便風來 泣對銅鈎障 愁看玉鏡臺 行人斷消息 春恨幾裴回

俠客重周遊 金鞭控紫騮 蛇弓白羽箭 鶴轡赤茸鞦 發跡來南海 長鳴向北州 匈奴今未滅 畫地取封侯

塞北途遼遠 城南戰苦辛 旛旗如鳥翼 甲胄似魚鱗 凍水寒傷馬 悲風愁殺人 寸心明白日 千里暗黃塵

岐路三秋別 江津萬里長 煙霞駐征蓋 弦奏促飛觴 階樹含斜日 池風泛早涼 贈言未終竟 流涕忽沾裳

愁結亂如麻 長天照落霞 離亭隱喬樹 溝水浸平沙 左尉才何屈 東關望漸賒 行看轉牛斗 持此報張華

漢國臨清渭 京城枕濁河 居人下珠淚 賓御促驪歌 望極關山遠 秋深煙霧多 唯餘三五夕 明月暫經過

御溝一相送 征馬屢盤桓 言笑方無日 離憂獨未寬 舉杯聊勸酒 破涕暫爲歡 別後風清夜 思君蜀路難

雁門歸去遠 垂老脫袈裟 蕭寺休爲客 曹溪便寄家 綠琪千歲樹 黃槿四時花 別怨應無限 門前桂水斜

可憐楚破息 腸斷息夫人 仍爲泉下骨 不作楚王嬪 楚王寵莫盛 息君情更親 情親怨生別 一朝俱殺身

授衣感窮節 策馬凌伊關 歸齊逸人趣 日覺秋琴閑 寒露衰北阜 夕陽破東山 浩歌步榛樾 棲鳥隨我還

春泉鳴大壑 皓月吐層岑 岑壑景色佳 慰我遠遊心 暗芳足幽氣 驚棲多衆音 高興南山曲 長謠橫素琴

何地早芳菲 宛在長門殿 夭桃色若綬 穠李光如練 啼鳥弄花疎 遊蜂飲香遍 歎息春風起 飄零君不見

目斷南浦雲 心醉東郊柳 怨別此何時 春芳來已久 與君共時物 盡此盈樽酒 始願今不從 春風戀攜手

歲晚東巖下 周顧何悽惻 日落西山陰 衆草起寒色 中有喬松樹 使我長歎息 百尺無寸枝 一生自孤直

夕陽黯晴碧 山翠互明滅 此中意無限 要與開士說 徒鬱仲舉思 詎迴道林轍 孤興欲待誰 待此湖上月

院梅發向尺 園鳥復成曲 落日遊南湖 果擲顏如玉 含情不得語 轉盼知所屬 惆悵未可歸 寧關須采菉

侵星發洛城 城中歌吹聲 畢景至緱嶺 嶺上煙霞生 草樹饒野意 山川多古情 大隱德所薄 歸來可退耕

秦地平如掌 層城出雲漢 樓閣九衢春 車馬千門旦 綠柳開復合 紅塵聚還散 日晚鬬雞場 經過狹斜看

玉樹朝日映 羅帳春風吹 拭淚攀楊柳 長條宛地垂 白花飛歷亂 黃鳥思參差 妾自肝腸斷 傍人那得知

君子事行役 再空芳歲期 美人曠遙佇 萬里浮雲思 園桃綻紅豔 郊葉柔綠滋 坐看長夏晚 秋月生羅帷

金閣粧新杏 瓊筵弄綺梅 人間都未識 天上忽先開 蜨繞香絲住 蜂憐豔粉迴 今年春色早 應爲剪刀催

芙蓉秦地沼 盧橘漢家園 谷轉斜盤徑 川迴曲抱原 風來花自舞 春入鳥能言 侍宴瑤池夕 歸途笳吹繁

高嶺逼星河 乘輿此日過 野含時雨潤 山雜夏雲多 睿藻光巖穴 宸襟洽薜蘿 悠然小天下 歸路滿笙歌

鳳剎侵雲半 虹旌倚日邊 散花多寶塔 張樂布金田 時菊芳仙醞 秋蘭動睿篇 香街稍欲晚 清蹕扈歸天

令節三秋晚 重陽九日歡 仙杯還泛菊 寶饌且調蘭 御氣雲霄近 乘高宇宙寬 今朝萬壽引 宜向曲中彈

閏月再重陽 仙輿歷寶坊 帝歌雲稍白 御酒菊猶黃 風鐸喧行漏 天花拂舞行 豫游多景福 梵宇日生光

北闕層城峻 西宮複道懸 乘輿歷萬戶 置酒望三川 花柳含丹日 山河入綺筵 欲知陪賞處 空外有飛煙

廣樂張前殿 重裘感聖心 砌蓂霜月盡 庭樹雪雲深 舊渥驂宸御 慈恩忝翰林 微臣一何幸 再得聽瑤琴

紺宇橫天室 回鑾指帝休 曙陰迎日盡 春氣抱巖流 空樂繁行漏 香煙薄綵斿 玉膏從此泛 仙馭接浮丘

蹔幸珠筵地 俱憐石瀨清 泛流張翠幕 拂迥挂紅旌 雅曲龍調管 芳樽蟻汎觥 陪歡玉座晚 復得聽金聲

帳殿鬱崔嵬 仙遊實壯哉 曉雲連幕捲 夜火雜星回 谷暗千旗出 山鳴萬乘來 扈從良可賦 終乏掞天才

複道開行殿 鉤陳列禁兵 和風吹鼓角 佳氣動旗旌 後騎迴天苑 前山入御營 萬方俱下拜 相與樂昇平

翼翼高旌轉 鏘鏘鳳輦飛 塵銷清蹕路 雲濕從臣衣 白羽搖丹壑 天營逼翠微 芳聲耀今古 四海警宸威

王子賓仙去 飄颻笙鶴飛 徒聞滄海變 不見白雲歸 天路何其遠 人間此會稀 空歌日云暮 霜月漸微微

水府淪幽壑 星軺下紫微 鳥驚司僕馭 花落侍臣衣 芳樹搖春晚 晴雲繞座飛 淮王正留客 不醉莫言歸

仙媛乘龍日 天孫捧雁來 可憐桃李樹 更繞鳳皇臺 燭照香車入 花臨寶扇開 莫令銀箭曉 爲盡合歡杯

妾住越城南 離居不自堪 採花驚曙鳥 摘葉餧春蠶 懶結茱萸帶 愁安玳瑁簪 待君消瘦盡 日暮碧江潭

粉席秋期緩 針樓別怨多 奔龍爭渡月 飛鵲亂填河 失喜先臨鏡 含羞未解羅 誰能留夜色 來夕倍還梭

直事披三省 重關閉七門 廣庭憐雪淨 深屋喜爐溫 月幌花虛馥 風窗竹暗喧 東山白雲意 茲夕寄琴尊

梵宇出三天 登臨望八川 開襟坐霄漢 揮手拂雲煙 函谷青山外 昆池落日邊 東京楊柳陌 少別已經年

歸來物外情 負杖閱巖耕 源水看花入 幽林採藥行 野人相問姓 山鳥自呼名 去去獨吾樂 無然愧此生

宦遊非吏隱 心事好幽偏 考室先依地 爲農且用天 輞川朝伐木 藍水暮澆田 獨與秦山老 相歡春酒前

公子正邀歡 林亭春未蘭 攀巖踐苔易 迷路出花難 窗覆垂楊煖 階侵瀑水寒 帝城歸路直 留興接鵷鸞

浩渺浸雲根 煙嵐出遠村 鳥歸沙有跡 帆過浪無痕 望水知柔性 看山欲斷魂 縱情猶未已 回馬欲黃昏

薄暮曲江頭 仁祠暫可留 山形無隱霽 野色徧呈秋 荷覆香泉密 藤緣寶樹幽 平生厭塵事 過此忽悠悠

遠方來下客 輶軒攝使臣 弄琴宜在夜 傾酒貴逢春 駟馬留孤館 雙魚贈故人 明朝散雲雨 遙仰德爲鄰

臥來生白髮 覽鏡忽成絲 遠愧餐霞子 童顏且自持 舊遊惜疎曠 微尚日磷緇 不寄西山藥 何由東海期

二百四十載 海內何紛紛 六國兵同合 七雄勢未分 從成拒秦帝 策決問蘇君 雞鳴將狗盜 論德不論勳

聞道雲中使 乘驄往復還 河兵守陽月 塞虜失陰山 拜職嘗隨驃 銘功不讓班 旋聞受降日 歌舞入蕭關

風馭忽泠然 雲臺路幾千 蜀門峯勢斷 巴字水形連 人隔壺中地 龍遊洞裏天 贈言回馭日 圖畫彼山川

潁郡水東流 荀陳兄弟遊 偏傷茲日遠 獨向聚星州 河潤在明德 人康非外求 當聞力爲政 遙慰我心愁

餞子西南望 煙緜劒道微 橋寒金雁落 林曙碧雞飛 職拜輿方遠 仙成履會歸 定知和氏璧 遙掩玉輪輝

柳變曲江頭 送君函谷遊 弄琴寬別意 酌醴醉春愁 戀本亦何極 贈言微所求 莫令金谷水 不入故園流

行李戀庭闈 乘軺振綵衣 南登指吳服 北走出秦畿 去國夏雲斷 還鄉秋雁飛 旋聞郡計入 更有使臣歸

別駕促嚴程 離筵多故情 交深季作友 義重伯爲兄 鎮靜移吳俗 風流在漢京 會看陳仲舉 從此拜公卿

臥病人事絕 嗟君萬里行 河橋不相送 江樹遠含情 別路追孫楚 維舟弔屈平 可惜龍泉劒 流落在豐城

弦歌試宰日 城闕賞心違 北謝蒼龍去 南隨黃鵠飛 夏雲海中出 吳山江上微 甿謠豈云遠 從此慶緇衣

帝憂河朔郡 南發海陵倉 坐歎青春別 逶迤碧水長 飲冰朝受命 衣錦晝還鄉 爲問東山桂 無人何自芳

同氣有三人 分飛在此晨 西馳巴嶺徼 東去洛陽濱 強飲離前酒 終傷別後神 誰憐散花蕚 獨赴日南春

漢廣不分天 舟移杳若仙 秋虹暎晚日 江鶴弄晴煙 積水浮冠蓋 遙風逐管弦 嬉遊不可極 留恨此山川

五嶺恓惶客 三湘顦顇顏 況復秋雨霽 表裏見衡山 路逐鵬南轉 心依雁北還 唯餘望鄉淚 更染竹成斑

越嶺千重合 蠻谿十里斜 竹迷樵子徑 萍匝釣人家 林暗交楓葉 園香覆橘花 誰憐在荒外 孤賞足雲霞

南國無霜霰 連年見物華 青林暗換葉 紅橤續開花 春去聞山鳥 秋來見海槎 流芳雖可悅 會自泣長沙

倚櫂望茲川 銷魂獨黯然 鄉連江北樹 雲斷日南天 劒別龍初沒 書成雁不傳 離舟意無限 催渡復催年

乘興入幽棲 舟行日向低 巖花候冬發 谷鳥作春啼 沓嶂開天小 叢篁夾路迷 猶聞可憐處 更在若邪溪

馬上逢寒食 愁中屬暮春 可憐江浦望 不見洛陽人 北極懷明主 南溟作逐臣 故園腸斷處 日夜柳條新

影殿臨丹壑 香臺隱翠霞 巢飛銜象鳥 砌蹋雨空花 寶鐸搖初霽 金池暎晚沙 莫愁歸路遠 門外有三車

香岫懸金剎 飛泉屆石門 空山唯習靜 中夜寂無喧 說法初聞鳥 看心欲定猿 寥寥隔塵市 何異武陵源

度嶺方辭國 停軺一望家 魂隨南翥鳥 淚盡北枝花 山雨初含霽 江雲欲變霞 但令歸有日 不敢恨長沙

合浦途未極 端溪行蹔臨 淚來空泣臉 愁至不知心 客醉山月靜 猿啼江樹深 明朝共分手 之子愛千金

舊交此零落 雨泣訪遺塵 劒几傳好事 池臺傷故人 國香蘭已歇 里樹橘猶新 不見吳中隱 空餘江海濱

貴藩堯母族 外戚漢家親 業重興王際 功高復辟辰 愛賢唯報國 樂善不防身 今日衣冠送 空傷置醴人

金精何日閉 玉匣此時開 東望連吾子 南瞻近帝臺 地形龜食報 墳土燕銜來 可歎虞歌夕 紛紛騎吹回

同盟會五月 歸葬出三條 日慘咸陽樹 天寒渭水橋 稍看朱鷺轉 尚識紫騮驕 寂寂泉臺恨 從茲罷玉簫

邦家錫寵光 存沒貴忠良 遂裂山河地 追尊父子王 人悲槐里月 馬踏槿原霜 別向天京北 悠悠此路長

樹羽迎朝日 撞鐘望早霞 故人悲宿草 中使慘晨笳 氣有衝天劒 星無犯斗槎 唯餘孔公宅 長接魯王家

賢相稱邦傑 清流舉代推 公才掩諸夏 文體變當時 賓弔飜成鶴 人亡惜喻龜 洛陽今紙貴 猶寫太沖詞

贈秩徽章洽 求書秘草成 客隨朝露盡 人逐夜舟驚 蒿里衣冠送 松門印綬迎 誰知楊伯起 今日重哀榮

韋門旌舊德 班氏業前書 謫去因丞相 歸來爲倢伃 周原烏相冢 越嶺雁隨車 冥漠辭昭代 空憐賦子虛

綠車隨帝子 青瑣翊宸機 昔枉朝歌騎 今虛夕拜闈 柳河悽挽曲 薤露濕靈衣 一厝窮泉閉 雙鸞遂不飛

有卉祕神仙 君臣有禮焉 忻當苦口喻 不畏入腸偏 扁鵲功成日 神農定品年 丹成如可待 雞犬自聞天

瑞塔千尋起 仙輿九日來 萸房陳寶席 菊蘂散花臺 御氣鵬霄近 升高鳳野開 天歌將梵樂 空裏共裴回

三乘歸淨域 萬騎餞通莊 就日離亭近 彌天別路長 荆南旋杖鉢 渭北限津梁 何日紆真果 還來入帝鄉

年光竹裏遍 春色杏間遙 煙氣籠青閣 流文蕩畫橋 飛花隨蝶舞 豔曲伴鶯嬌 今日陪歡豫 還疑陟紫霄

羌笛寫龍聲 長吟入夜清 關山孤月下 來向隴頭鳴 逐吹梅花落 含春柳色驚 行觀向子賦 坐憶舊鄰情

既接南鄰磬 還隨北里笙 平陵通曙響 長樂警宵聲 秋至含霜動 春歸應律鳴 豈惟恆待扣 金簴有餘清

鐵騎幾時迴 金閨怨早梅 雪寒花已落 風暖葉還開 夕逐新春管 香迎小歲桮 盛時何足貴 書裏報輪臺

日暮風亭上 悠悠旅思多 故鄉臨桂水 今夜渺星河 暗草霜華發 空亭鴈影過 興來誰與語 勞者自爲歌

神女向高唐 巫山下夕陽 裴回作行雨 婉戀逐荆王 電影江前落 雷聲峽外長 霽雲無處所 臺館曉蒼蒼

非君惜鸞殿 非妾妬娥眉 薄命由驕虜 無情是畫師 嫁來胡地日 不竝漢宮時 辛苦無聊賴 何堪上馬辭

昔年分鼎地 今日望陵臺 一旦雄圖盡 千秋遺令開 綺羅君不見 歌舞妾空來 恩共漳河水 東流無重回

巫山峯十二 環合象昭回 俯聽琵琶峽 平看雲雨臺 古槎天外落 瀑水日邊來 何忍猨啼夜 荆王枕席開

天使下西樓 含光萬里秋 臺前似挂鏡 簾外如懸鉤 張尹將眉學 班姬取扇儔 佳期應借問 爲報大刀頭

聖德超千古 皇風扇九圍 天回萬象出 駕動六龍飛 淑氣來黃道 祥雲覆紫微 太平多扈從 文物有光輝

鄉心新歲切 天畔獨澘然 老至居人下 春歸在客先 嶺猨同旦暮 江柳共風煙 已似長沙傅 從今又幾年

駐想持金錯 居然作管灰 綺羅纖手製 桃李向春開 拾藻蜂初泊 銜花鳥未回 不言將巧笑 飜逐美人來

傳道仙星媛 年年會水隅 停梭借蟋蟀 留巧付蜘蛛 去晝從雲請 歸輪竚日輸 莫言相見闊 天上日應殊

晦節高樓望 山川一半春 意隨蓂葉盡 愁共柳條新 投刺登龍日 開懷納鳥晨 兀然心似醉 不覺有吾身

芳春桃李時 京都物華好 爲岳豈不貴 所悲涉遠道 遠道不可思 宿昔夢見之 贈君雙佩刀 日夕視來期

迴首覽燕趙 春生兩河間 曠然萬里餘 際海不見山 雨歇青林潤 煙空綠野閑 問鄉何處所 目送白雲還

名山何壯哉 玄覽一徘徊 御路穿林轉 旌門倚石開 煙霞肘後發 河塞掌中來 不學蓬壺遠 經年猶未迴

沁園東郭外 鸞駕一遊盤 水榭宜時陟 山樓向晚看 席臨天女貴 杯接近臣歡 聖藻懸宸象 微臣竊仰觀

懷戎前策備 降女舊因修 簫鼓辭家怨 旌旃出塞愁 尚孩中念切 方遠御慈留 顧乏謀臣用 仍勞聖主憂

御旗探紫籙 仙杖闢丹丘 捧藥芝童下 焚香桂女留 鸞歌無歲月 鶴語記春秋 臣朔真何幸 常陪漢武遊

年光陌上發 香輦禁中遊 草綠鴛鴦殿 花明翡翠樓 寶杯承露酌 仙管雜風流 今日陪歡豫 皇恩不可酬

帝里重陽節 香園萬乘來 却邪萸結佩 獻壽菊傳杯 塔類承天湧 門疑待佛開 睿詞懸日月 長得仰昭回

二月風光半 三邊戍不還 年華妾自惜 楊柳爲君攀 落絮縈衫袖 垂條拂髻鬟 那堪音信斷 流涕望陽關

九月蓬根斷 三邊草葉腓 風塵馬變色 霜雪劒生衣 客思愁陰晚 邊書驛騎歸 殷勤鳳樓上 還袂及春暉

不分君恩斷 新妝視鏡中 容華尚春日 嬌愛已秋風 枕席臨窗曉 帷屏向月空 年年後庭樹 榮落在深宮

春還上林苑 花滿洛陽城 鴛衾夜凝思 龍鏡曉含情 憶夢殘燈落 離魂暗馬驚 可憐朝與暮 樓上獨盈盈

聞有三元客 祈仙九轉成 人間白雲返 天上赤龍迎 尚惜金芝晚 仍攀琪樹榮 何年緱嶺上 一謝洛陽城

曲渚颺輕舟 前谿釣晚流 鴈翻蒲葉起 魚撥荇花遊 金子懸湘柚 珠房折海榴 幽尋惜未已 清月半西樓

十里絳山幽 千年汾水流 碑傳門客見 劒是故人留 隴樹煙含夕 山門月照秋 古來鐘鼎盛 共盡一嵩丘

迴首覽燕趙 春生兩河間 曠然餘萬里 際海不見山 雨歇青林潤 煙空綠野閑 問鄉無處所 目送白雲關

披觀玉京路 駐賞金臺阯 逸興懷九仙 良辰傾四美 松吟白雲際 桂馥青溪裏 別有江海心 日暮情何已

帝里寒光盡 神臯春望浹 梅郊落晚英 柳甸驚初葉 流水抽奇弄 崩雲灑芳牒 清尊湛不空 暫喜平生接

桂宇幽襟積 山亭涼夜永 森沈野徑寒 肅穆巖扉靜 竹晦南汀色 荷翻北潭影 清興殊未闌 林端照初景

肅肅涼景生 加我林壑清 驅煙尋磵戶 卷霧出山楹 去來固無跡 動息如有情 日落山水靜 爲君起松聲

披襟乘石磴 列籍俯春泉 蘭氣熏山酌 松聲韻野弦 影飄垂葉外 香度落花前 興洽林塘晚 重巖起夕煙

芝廛光分野 蓬闕盛規模 碧壇清桂閾 丹洞肅松樞 玉笈三山記 金箱五嶽圖 蒼虬不可得 空望白雲衢

關山凌旦開 石路無塵埃 白馬高譚去 青牛真氣來 重門臨巨壑 連棟起崇隈 即今揚策度 非是棄繻回

送送多窮路 遑遑獨問津 悲涼千里道 悽斷百年身 心事同漂泊 生涯共苦辛 無論去與住 俱是夢中人

明月沈珠浦 秋風濯錦川 樓臺臨絕岸 洲渚亙長天 旅泊成千里 棲遑共百年 窮途唯有淚 還望獨潸然

杏閣披青磴 琱臺控紫岑 葉齊山路狹 花積野壇深 蘿幌棲禪影 松門聽梵音 遽忻陪妙躅 延賞滌煩襟

窮途非所恨 虛室自相依 城闕居年滿 琴尊俗事稀 開襟方未已 分袂忽多違 東巖富松竹 歲暮幸同歸

征驂臨野次 別袂慘江垂 川霽浮煙歛 山明落照移 鷹風凋晚葉 蟬露泣秋枝 亭臯分遠望 延想間雲涯

下驛窮交日 昌亭旅食年 相知何用早 懷抱即依然 浦樓低晚照 鄉路隔風煙 去去如何道 長安在日邊

城闕輔三秦 風煙望五津 與君離別意 同是宦遊人 海內存知己 天涯若比隣 無爲在岐路 兒女共霑巾

空園歌獨酌 春日賦閑居 澤蘭侵小徑 河柳覆長渠 雨去花光濕 風歸葉影疎 山人不惜醉 唯畏綠尊虛

煙霞春旦賞 松竹故年心 斷山疑畫障 縣溜瀉鳴琴 草徧南亭合 花開北院深 閑居饒酒賦 隨興欲抽簪

蓮座神容儼 松崖聖趾餘 年長金跡淺 地久石文疎 頹華臨曲磴 傾影赴前除 共嗟陵谷遠 俄視化城虛

金壇疎俗宇 玉洞侶仙羣 花枝棲晚露 峰葉度晴雲 斜照移山影 回沙擁籀文 琴尊方待興 竹樹已迎曛

柰園欣八正 松巖訪九仙 援蘿窺霧術 攀林俯雲烟 代北鸞驂至 遼西鶴騎旋 終希脫塵網 連翼下芝田

閑情兼嘿語 攜杖赴巖泉 草綠縈新帶 榆青綴古錢 魚牀侵岸水 鳥路入山煙 還題平子賦 花樹滿春田

投簪下山閣 攜酒對河梁 狹水牽長鏡 高花送斷香 繁鶯歌似曲 疎蝶舞成行 自然催一醉 非但閱年光

玉架殘書隱 金壇舊跡迷 牽花尋紫澗 步葉下清谿 瓊漿猶類乳 石髓尚如泥 自能成羽翼 何必仰雲梯

別路餘千里 深恩重百年 正悲西候日 更動北梁篇 野色籠寒霧 山光歛暮煙 終知難再奉 懷德自潸然

上巳年光促 中川興緒遙 綠齊山葉滿 紅洩片花銷 泉聲喧後澗 虹影照前橋 遽悲春望遠 江路積波潮

晨征犯煙磴 夕憩在雲關 晚風清近壑 新月照澄灣 郊童樵唱返 津叟釣歌還 客行無與晤 賴此釋愁顏

金鳳隣銅雀 漳河望鄴城 君王無處所 臺榭若平生 舞席紛何就 歌梁儼未傾 西陵松檟冷 誰見綺羅情

妾本深宮妓 層城閉九重 君王歡愛盡 歌舞爲誰容 錦衾不復襞 羅衣誰再縫 高臺西北望 流涕向青松

客心懸隴路 遊子倦江干 槿豐朝砌靜 篠密夜窗寒 琴聲銷別恨 風景駐離歡 寧覺山川遠 悠悠旅思難

飭裝侵曉月 奔策候殘星 危閣尋丹障 回梁屬翠屏 雲間迷樹影 霧裏失峰形 復此涼飆至 空山飛夜螢

侵星違旅館 乘月戒征儔 複嶂迷晴色 虛巖辨暗流 猿吟山漏曉 螢散野風秋 故人渺何際 鄉關雲霧浮

津塗臨巨壑 村宇架危岑 堰絕灘聲隱 風交樹影深 江童暮理楫 山女夜調砧 此時故鄉遠 寧知遊子心

蘭階霜候早 松露穸臺深 魄散珠胎沒 芳銷玉樹沈 露文晞宿草 煙照慘平林 芝焚空歡息 流恨滿籝金

九日郊原望 平野遍霜威 蘭氣添新酌 花香染別衣 九秋良會少 千里故人稀 今日龍山外 當憶雁書歸

上序披林館 中京視物華 竹窗低露葉 梅逕起風花 景落春臺霧 池侵舊渚沙 綺筵歌吹晚 暮雨泛香車

大梁白雲起 氛氳殊未歇 錦文觸石來 蓋影凌天發 煙煴萬年樹 掩映三秋月 會入大風歌 從龍赴圓闕

神龍見像日 仙鳳養雛年 大火乘天正 明珠對月圓 作新金篋裏 歌奏玉筐前 今日宜孫慶 還參祝壽篇

漢帝撫戎臣 絲言命錦輪 還將弄機女 遠嫁織皮人 曲怨關山月 妝消道路塵 所嗟穠李樹 空對小榆春

別業臨青甸 鳴鑾降紫霄 長筵鵷鷺集 仙管鳳皇調 樹接南山近 煙含北渚遙 承恩咸已醉 戀賞未還鑣

早聞年欲至 剪綵學芳辰 綴綠奇能似 裁紅巧逼真 花從篋裏發 葉向手中春 不與時光競 何名天上人

三陽偏勝節 七日最靈辰 行慶傳芳蟻 升高綴綵人 階前蓂候月 樓上雪驚春 今日銜天造 還疑上漢津

仙蹕九成臺 香筵萬壽杯 一旬初降雨 二月早聞雷 葉向朝隮密 花含宿潤開 幸承天澤豫 無使日光催

年光竹裏遍 春色杏間遙 煙氣籠青閣 流文蕩畫橋 飛花隨蝶舞 豔曲伴鸎嬌 今日陪歡豫 還疑陟紫霄

月宇臨丹地 雲窗網碧紗 御筵陳桂醑 天酒酌榴花 水向浮橋直 城連禁苑斜 承恩恣歡賞 歸路滿煙霞

靈匹三秋會 仙期七夕過 查來人泛海 橋渡鵲填河 帝縷升銀閣 天機罷玉梭 誰言七襄詠 重入五弦歌

瑞塔千尋起 仙輿九日來 萸房陳寶席 菊橤散花臺 御氣鵬霄近 升高鳳野開 天歌將梵樂 空裏共裴回

閏節開重九 真遊下大千 花寒仍薦菊 座晚更披蓮 剎鳳回雕輦 帆虹間綵旃 還將西梵曲 助入南薰弦

步輦陟山巔 山高入紫煙 忠臣還捧日 聖后欲捫天 迥識平陵樹 低看華嶽蓮 帝鄉應不遠 空見白雲懸

同雲接野煙 飛雪暗長天 拂樹添梅色 過樓助粉妍 光含班女扇 韻入楚王弦 六出迎仙藻 千箱荅瑞年

駐蹕三天路 回旃萬仞谿 真庭羣帝饗 洞府百靈棲 玉酒仙壚釀 金方暗壁題 佇看青鳥入 還陟紫雲梯

三乘歸淨域 萬騎餞通莊 就日離亭近 彌天別路長 荆南旋杖鉢 渭北限津梁 何日紆真果 還來入帝鄉

平明坐虛館 曠望幾悠哉 宿霧分空盡 朝光度隙來 影低藤架密 香動藥闌開 未展山陽會 空留池上杯

明月青山夜 高天白露秋 花庭開粉席 雲岫敞針樓 石類支機影 池似泛槎流 暫驚河女鵲 終狎野人鷗

紫陌追隨日 青門相見時 宦遊從此去 離別幾年期 芳桂尊中酒 幽蘭下調詞 他鄉有明月 千里照相思

遊客趨梁邸 朝光入楚臺 槐煙乘曉散 榆火應春開 日帶晴虹上 花隨早蝶來 雄風乘令節 餘吹拂輕灰

濯龍春苑曙 翠鳳曉旗舒 野色開煙後 山光澹月餘 風長笳響咽 川迥騎行疎 珠履陪仙駕 金聲振屬車

貂冠朝彩振 烏署曉光分 欲嘯遷喬侶 先飛擲地文 庭虛麥雨潤 林靜蕙風薰 嵇駕終難仰 梁鳧且自羣

大江開宿雨 征櫂下春流 霧卷晴山出 風恬晚浪收 岸花明水樹 川鳥亂沙洲 羈眺傷千里 勞歌動四愁

楚客秋悲動 梁臺夕望賒 梧桐稍下葉 山桂欲開花 氣引迎寒露 光收向晚霞 長歌白水曲 空對綠池華

落日荒郊外 風景正淒淒 離人席上起 征馬路傍嘶 別酒傾壺贈 行書掩淚題 殷勤御溝水 從此各東西

岐路方爲客 芳尊暫解顏 人隨轉蓬去 春伴落梅還 白雲度汾水 黃河遶晉關 離心不可問 宿昔鬢成斑

平生何以樂 斗酒夜相逢 曲中驚別緒 醉裏失愁容 星月懸秋漢 風霜入曙鐘 明日臨溝水 青山幾萬重

甲第驅車入 良宵秉燭遊 人追竹林會 酒獻菊花秋 霜吹飄無已 星河漫不流 重嗟歡賞地 翻召別離憂

園樓春正歸 入苑弄芳菲 密雨迎僊步 低雲拂御衣 危花霑易落 度鳥濕難飛 膏澤登千庾 歡情徧九圍

令節三秋晚 重陽九日歡 仙杯還泛菊 寶饌且調蘭 御氣雲霄近 乘高宇宙寬 今朝萬壽引 宜向曲中彈

柳陌鸎初囀 梅梁燕始歸 和風泛紫若 柔露濯青薇 日豔臨花影 霞翻入浪暉 乘春重遊豫 淹賞玩芳菲

銀井桐花發 金堂草色齊 韶光愛日宇 淑氣滿風蹊 蝶影將花亂 虹文向水低 芳春隨意晚 佳賞日無暌

暄籥三春謝 炎鍾九夏初 潤浮梅雨夕 涼散麥風餘 葉暗庭幃滿 花殘院錦疎 勝情多賞託 尊酒狎林箊

綠樹炎氛滿 朱樓夏景長 池含凍雨氣 山映火雲光 果院新櫻熟 花庭曙槿芳 欲逃三伏暑 還泛十旬觴

黃葉秋風起 蒼葭曉露團 鶴鳴初警候 雁上欲凌寒 月鏡如開匣 雲纓似綴冠 清尊對旻序 高宴有餘歡

曲池朝下雁 幽砌夕吟蛩 葉徑蘭芳盡 花潭菊氣濃 寒催四序律 霜度九秋鐘 還當明月夜 飛蓋遠相從

白藏初送節 玄律始迎冬 林枯黃葉盡 水耗綠池空 霜待臨庭月 寒隨入牖風 別有歡娛地 歌舞應絲桐

凝陰結暮序 嚴氣肅長飆 霜犯狐裘夕 寒侵獸火朝 冰深遙架浦 雪凍近封條 平原已從獵 日暮整還鑣

玉燭年行盡 銅史漏猶長 池冷凝宵凍 庭寒積曙霜 蘭心未動色 梅館欲含芳 裴回臨歲晚 顧步佇春光

五日皆休沐 三泉獨不歸 池臺金闕是 尊酒玳筵非 巷靜遊禽入 門閑過客稀 唯餘昔年鳳 尚繞故樓飛

昔下天津館 嘗過帝子家 夜傾金屋酒 春舞玉臺花 試馬依紅埒 吹簫弄紫霞 誰言東郭路 翻枉北門車

玉匣金爲縷 銀鉤石作銘 短歌傷薤曲 長暮泣松扃 事往昏朝霧 人亡折夜星 忠賢良可惜 圖畫入丹青

寵服當年盛 芳魂此地窮 劒飛龍匣在 人去鵲巢空 簟愴孤生竹 琴哀半死桐 唯當青史上 千載仰嬪風

旦出扶桑路 遙升若木枝 雲間五色滿 霞際九光披 東陸蒼龍駕 南郊赤羽馳 傾心比葵藿 朝夕奉光曦

桂滿三五夕 蓂開二八時 清輝飛鵲鑑 新影學蛾眉 皎潔臨疎牖 玲瓏鑒薄帷 願言從愛客 清夜幸同嬉

蜀郡靈槎轉 豐城寶劒新 將軍臨北塞 天子入西秦 未作三台輔 寧爲五老臣 今宵潁川曲 誰識聚賢人

落日生蘋末 搖揚徧遠林 帶花疑鳳舞 向竹似龍吟 月動臨秋扇 松清入夜琴 若至蘭臺下 還拂楚王襟

英英大梁國 郁郁秘書臺 碧落從龍起 青山觸石來 官名光邃古 蓋影耿輕埃 飛感高歌發 威加四海回

瑞氣凌青閣 空濛上翠微 迥浮雙闕路 遙拂九仙衣 桑柘迎寒色 松篁暗晚暉 還當紫霄上 時接彩鸞飛

滴瀝明花苑 葳蕤泫竹叢 玉垂丹棘上 珠湛綠荷中 夜警千年鶴 朝零七月風 願凝仙掌內 長奉未央宮

曹公迷楚澤 漢帝出平城 涿鹿妖氛靜 丹山霽色明 類煙飛稍重 方雨散還輕 倘入非熊兆 寧思玄豹情

西北雲膚起 東南雨足來 靈童出海見 神女向臺回 斜影風前合 圓文水上開 十旬無破塊 九土信康哉

瑞雪驚千里 同雲暗九霄 地疑明月夜 山似白雲朝 逐舞花光動 臨歌扇影飄 大周天闕路 今日海神朝

地鎮標神秀 峩峩上翠氛 泉飛一道帶 峰出半天雲 古壁丹青色 新花綺繡紋 已開封禪所 希謁聖明君

宗子維城固 將軍飲羽威 巖花鑑裏發 雲葉錦中飛 入宋星初隕 過湘燕早歸 倘因持補極 寧復想支機

鳳出秦郊迥 鶉飛楚塞空 蒼梧雲影去 涿鹿霧光通 草暗少原綠 花明入蜀紅 誰言版築士 猶處傅巖中

貢禹懷書日 張衡作賦辰 杏花開鳳軫 菖葉布龍鱗 瑞麥兩岐秀 嘉禾同穎新 寧知帝王力 擊壤自安貧

銅駝分鞏洛 劒閣低臨邛 紫徼三千里 青樓十二重 玉關塵似雪 金穴馬如龍 今日中衢上 堯尊更可逢

習坎疏丹壑 朝宗合紫微 三山巨鰲湧 萬里大鵬飛 樓寫春雲色 珠含明月輝 會因添霧露 方逐衆川歸

日夕三江望 靈潮萬里回 霞津錦浪動 月浦練花開 湍似黃牛去 濤從白馬來 英靈已傑出 誰識卿雲才

九洛韶光媚 三川物候新 花明丹鳳浦 日映玉雞津 元禮期仙客 陳王覩麗人 神龜方錫瑞 綠字重來臻

四塞稱天府 三河建洛都 飛雲靄層闕 白日麗南隅 獨下仙人鳳 羣驚御史烏 何辭一萬里 邊徼捍匈奴

奕奕彤闈下 煌煌紫禁隈 阿房萬戶列 閶闔九重開 疏廣遺榮去 于公待駟來 詎知金馬側 方朔有奇才

玉甃談仙客 銅臺賞魏君 蜀都宵映火 杞國旦生雲 向日蓮花淨 含風李樹薰 已開千里國 還聚五星文

寂寞蓬蒿徑 喧喧湫隘廬 屢逢長者轍 時引故人車 孟母遷鄰罷 將軍辭第初 誰憐草玄處 獨對一牀書

綵櫂浮太液 清觸醉習家 詩情對明月 雲曲拂流霞 煙散龍形淨 波含鳳影斜 安仁動秋興 魚鳥思空賒

百尺重城際 千尋大道隈 漢宮井幹起 吳國落星開 笛怨綠珠去 簫隨弄玉來 銷憂聊暇日 誰識仲宣才

烏鵲填應滿 黃公去不歸 勢疑虹始見 形似雁初飛 妙應七星制 高分半月輝 秦王空構石 仙島遠難依

漢室鴻儒盛 鄒堂大義明 五千道德闡 三百禮儀成 青紫方拾芥 黃金徒滿籝 誰知懷逸辯 重席冠羣英

馬記天官設 班圖地里新 善談方亹亹 青簡見彬彬 方朔初聞漢 荆軻昔向秦 正辭堪載筆 終翼作良臣

都尉仙鳧遠 梁王駟馬來 扇中紈素製 機上錦紋回 天子三章傳 陳王七步才 緇衣久擅美 祖德信悠哉

布義孫卿子 登高楚屈平 銅臺初下筆 樂觀正飛纓 乍有凌雲勢 時聞擲地聲 造端長體物 無復大夫名

削簡龍文見 臨池鳥跡舒 河圖八卦出 洛範九疇初 垂露春光滿 崩雲骨氣餘 請君看入木 一寸乃非虛

妙跡蔡侯施 芳名左伯馳 雲飛錦綺落 花發縹紅披 舒卷隨幽顯 廉方合軌儀 莫驚反掌字 當取葛洪規

握管門庭側 含毫山水隈 霜輝簡上發 錦字夢中開 鸚鵡摛文至 麒麟絕句來 何當遇良史 左右振奇才

左思裁賦日 王充作論年 光隨錦文發 形帶石巖圓 積潤循毫裏 開池小學前 君苗徒見爇 誰詠士衡篇

長安分石炭 上黨結松心 遶畫蠅初落 含滋綬更深 悲絲光易染 疊素彩還沈 別有張芝學 書池幸見臨

我有昆吾劒 求趨夫子庭 白虹時切玉 紫氣夜干星 鍔上芙蓉動 匣中霜雪明 倚天持報國 畫地取雄名

列辟鳴鸞至 惟良佩犢旋 帶環疑寫月 引鑑似含泉 入夢華梁上 含鋒彩筆前 莫驚開百鍊 特擬定三邊

漢甸初收羽 燕城忽解圍 影隨流水急 光帶落星飛 夏列三成範 堯沈九日輝 斷蛟雲夢澤 希爲識忘歸

俠客持蘇合 佳遊滿帝鄉 避丸深可誚 求炙遂難忘 金迸疑星落 珠沈似月光 誰知少孺子 將此見吳王

挺質本軒皇 申威振遠方 機張驚雉雊 玉彩耀星芒 高鳥行應盡 清猿坐見傷 蘇秦六百步 持此說韓王

桂影承宵月 虹輝接曙雲 縱橫齊八陣 舒卷引三軍 日薄蛟龍影 風翻鳥隼文 誰知懷勇志 蟠地幾繽紛

告善康莊側 求賢市肆中 擁麾分彩雉 持節曳丹虹 影麗天山雪 光搖朔塞風 方知美周政 抗斾賦車攻

舜日諧鼗響 堯年韻土聲 向樓疑吹擊 震谷似雷驚 仙鶴排門起 靈鼉帶水鳴 樂云行已奏 禮曰冀相成

桃文稱辟惡 桑質表初生 宛轉雕鞬際 依稀半月明 遙彎落雁影 虛引怯猿聲 徒切烏號思 攀龍遂不成

名士竹林隈 鳴琴寶匣開 風前中散至 月下步兵來 淮海多爲室 梁岷舊作臺 子期如可聽 山水響餘哀

隱士竹林隈 英聲寳匣開 風前緑綺弄 月下白雲來 淮海多為室 梁岷舊作臺 子期如可聴 山水響餘哀

伏羲初製法 素女昔傳名 流水嘉魚躍 叢臺舞鳳驚 嘉賓飲未極 君子娛俱幷 倘入丘之戶 應知由也情

朱絲聞岱谷 鑠質本多端 半月分弦出 叢花拂面安 將軍曾制曲 司馬屢陪觀 本是胡中樂 希君馬上彈

蒙恬芳軌設 遊楚妙彈開 新曲帳中發 清音指下來 鈿裝模六律 柱列配三才 莫聽西秦奏 箏箏有剩哀

既接南鄰磬 還隨北里笙 平陵通曙響 長樂警宵聲 秋至含霜動 春歸應律鳴 欲知常待扣 金簴有餘清

羗笛寫龍聲 長吟入夜清 關山孤月下 來向隴頭鳴 逐吹梅花落 含春柳色驚 行觀向子賦 坐憶舊鄰情

懸匏曲沃上 孤篠汶陽隈 形寫歌鸞翼 聲隨舞鳳哀 歡娛分北里 純孝即南陔 今日虞音奏 蹌蹌鳥獸來

漢帝臨汾水 周仙去洛濱 郢中吟白雪 梁上繞飛塵 響發行雲駐 聲隨子夜新 願君聽扣角 當自識賢臣

妙伎遊金谷 佳人滿石城 霞衣席上轉 花岫雪前明 儀鳳諧清曲 回鸞應雅聲 非君一顧重 誰賞素腰輕

燦爛金輿側 玲瓏玉殿隈 昆池明月滿 合浦夜光回 彩逐靈蛇轉 行隨舞鳳來 甘泉宮起罷 花媚望風臺

映石先過魏 連城欲向秦 洛陽陪勝友 燕趙類佳人 方水晴虹媚 常山瑞馬新 徒爲卞和識 不遇楚王珍

南楚標前貢 西秦識舊城 祭天封漢嶺 擲地警孫聲 向日披沙淨 含風振鐸鳴 方同楊伯起 獨有四知名

思婦屏輝掩 遊人燭影長 玉壺初下箭 桐井共安牀 色帶長河色 光浮滿月光 靈山有珍甕 仙闕薦君王

漢日五銖建 姬年九府流 天龍帶泉寶 地馬列金溝 趙壹囊初乏 何曾箸欲收 金門應入論 玉井冀來求

漢使巾車遠 河陽步障陳 雲浮仙石日 霞滿蜀江春 機迥回文巧 紳兼束髪新 若逢楚王貴 不作夜行人

妙舞隨裙動 行歌入扇清 蓮花依帳發 秋月鑒帷明 雲薄衣初捲 蟬飛翼轉輕 若珍三代服 同擅綺紈名

金縷通秦國 爲裘指魏君 落花遙寫霧 飛鶴近圖雲 馬眼冰凌影 竹根雪霰文 何當畫秦女 煙際坐氤氳

御績創羲黃 緇冠表素王 瀑飛臨碧海 火浣擅炎方 孫被登三相 劉衣闡四方 佇因舂斗粟 來曉棣華芳

征櫂三江暮 連檣萬里回 相烏風際轉 畫鷁浪前開 羽客乘霞至 仙人弄月來 何當同傅說 特展巨川材

天子馭金根 蒲輪闢四門 五神趨雪至 雙轂似雷奔 丹鳳棲金轄 非熊載寶軒 無階忝虛左 珠乘奉王言

傳聞有象牀 疇昔獻君王 玳瑁千金起 珊瑚七寶妝 桂筵含柏馥 蘭席拂沈香 願奉羅帷夜 長乘秋月光

避席承宣父 重筵揖戴公 桂香浮半月 蘭氣襲回風 舞拂丹霞上 歌清白雪中 佇將文綺色 舒卷帝王宮

久閉先生戶 高褰太守車 羅將翡翠合 錦逐鳳皇舒 明月彈琴夜 清風入幌初 方知決勝策 黃石受兵書

清風時入燕 紫殿幾含秋 曖曖籠鈴閣 纖纖上玉鉤 窗中翡翠動 戶外水精浮 巧作盤龍勢 長迎飛燕遊

洞徹琉璃蔽 威紆屈膝回 錦中雲母列 霞上織成開 山上含春動 神仙倒景來 脩身兼竭節 誰識作銘才

桂友尋東閣 蘭交聚北堂 象筵分錦繡 羅薦合鴛鴦 光逸偷眠穩 王章泣恨長 孔懷欣共寢 棣萼幾含芳

明鑑掩塵埃 含情照魏臺 日中烏鵲至 花裏鳳皇來 玉彩疑冰徹 金輝似月開 方知樂彥輔 自有鑒人才

翟羽舊傳名 蒲葵價不輕 花芳不滿面 羅薄詎障聲 禦熱含風細 臨秋帶月明 同心如可贈 持表合歡情

兔月清光隱 龍盤畫燭新 三星花入夜 四序玉調晨 浮炷依羅幌 吹香匝綺茵 若逢燕國相 持用舉賢人

孔坐洽良儔 陳筵幾獻酬 臨風竹葉滿 湛月桂香浮 每接高陽宴 長陪河朔遊 會從玄石飲 雲雨出圓丘

虛室重招尋 忘言契斷金 英浮漢家酒 雪儷楚王琴 廣殿輕香發 高臺遠吹吟 河汾應擢秀 誰肯訪山陰

玉律三秋暮 金精九日開 榮舒洛媛浦 香泛野人杯 靃靡寒潭側 丰茸曉岸隈 黃花今日晚 無復白衣來

高簳楚江濆 嬋娟含曙氛 白花搖鳳影 青節動龍文 葉埽東南日 枝捎西北雲 誰知湘水上 流淚獨思君

吐葉依松磴 舒苗長石臺 神農嘗藥罷 質子寄書來 色映蒲萄架 花分竹葉杯 金堤不見識 玉潤幾重開

屣步尋芳草 忘憂自結叢 黃英開養性 綠葉正依籠 色湛仙人露 香傳少女風 還依北堂下 曹植動文雄

楚甸供王日 衡陽入貢年 麏包青野外 鴟嘯綺楹前 堯帝成茨罷 殷湯祭雨旋 方期大君錫 不懼小巫捐

新溜滿澄陂 圓荷影若規 風來香氣遠 日落蓋陰移 魚戲排緗葉 龜浮見綠池 魏朝難接採 楚服但同披

二月虹初見 三春蟻正浮 青蘋含吹轉 紫蒂帶波流 屢逐明神薦 常隨旅客遊 既能甜似蜜 還遶楚王舟

鉅野韶光暮 東平春溜通 影搖江浦月 香引櫂歌風 日色翻池上 潭花發鏡中 五湖多賞樂 千里望難窮

欲識東陵味 青門五色瓜 龍蹄遠珠履 女臂動金花 六子方呈瑞 三仙實可嘉 終朝奉絺綌 謁帝佇非賒

鬱鬱高巖表 森森幽澗陲 鶴棲君子樹 風拂大夫枝 百尺條陰合 千年蓋影披 歲寒終不改 勁節幸君知

暮律移寒火 春宮長舊栽 葉生馳道側 花落鳳庭隈 烈士懷忠觸 鴻儒訪業來 何當赤墀下 疎幹擬三台

楊柳鬱氤氳 金堤總翠氛 庭前花類雪 樓際葉如雲 列宿分龍影 芳池寫鳳文 短簫何以奏 攀折爲思君

孤秀嶧陽岑 亭亭出衆林 春光雜鳳影 秋月弄圭陰 高映龍門迥 雙依玉井深 不因將入爨 誰謂作鳴琴

獨有成蹊處 穠華發井傍 山風凝笑臉 朝露泫啼妝 隱士顏應改 仙人路漸長 還欣上林苑 千歲奉君王

潘岳閑居日 王戎戲陌辰 蝶游芳徑馥 鸎囀弱枝新 葉暗青房晚 花明玉井春 方知有靈幹 特用表真人

擅美玄光側 傳芳瀚海中 鳳文疎象郡 花影麗新豐 色對瑤池紫 甘依大谷紅 若令逢漢主 還冀識張公

大庾歛寒光 南枝獨早芳 雪含朝暝色 風引去來香 妝面回青鏡 歌塵起畫梁 若能遙止渴 何暇泛瓊漿

萬里盤根植 千秋布葉繁 既榮潘子賦 方重陸生言 玉蘤含霜動 金衣逐吹翻 願辭湘水曲 長茂上林園

有鳥居丹穴 其名曰鳳皇 九苞應靈瑞 五色成文章 屢向秦樓側 頻過洛水陽 鳴岐今日見 阿閣佇來翔

黃鶴遠聯翩 從鸞下紫煙 翱翔一萬里 來去幾千年 已憩青田側 時遊丹禁前 莫言空警露 猶冀一聞天

日路朝飛急 霜臺夕影寒 聯翩依月樹 迢遞繞風竿 白首何年改 青琴此夜彈 靈臺如可託 千里向長安

不分荆山抵 甘從石印飛 危巢畏風急 繞樹覺星稀 喜逐行人至 愁隨織女歸 倘遊明鏡裏 朝夕動光輝

春暉滿朔方 歸雁發衡陽 望月驚弦影 排雲結陣行 往還倦南北 朝夕苦風霜 寄語能鳴侶 相隨入帝鄉

颯沓睢陽涘 浮游漢水隈 錢飛出井見 鶴引入琴哀 李陵賦詩罷 王喬曳舄來 何當歸太液 翱集動成雷

芳樹雜花紅 羣鸎亂曉空 聲分折楊吹 嬌韻落梅風 寫囀清弦裏 遷喬暗木中 友生若可冀 幽谷響還通

白雉振朝聲 飛來表太平 楚郊疑鳳出 陳寶若雞鳴 童子懷仁至 中郎作賦成 冀君看飲啄 耿介獨含情

天女伺辰至 玄衣澹碧空 差池沐時雨 頡頏舞春風 相賀雕闌側 雙飛翠幕中 勿驚留爪去 猶冀識吳宮

大廈初成日 嘉賓集杏梁 銜書表周瑞 入幕應王祥 暮宿江城裏 朝遊漣水傍 願齊鴻鵠至 希逐鳳皇翔

銜燭耀幽都 含章擬鳳雛 西秦飲渭水 東洛薦河圖 帶火移星陸 升雲出鼎湖 希逢聖人步 庭闕正晨趨

漢祀應祥開 魯郊西狩回 奇音中鍾呂 成角喻英才 畫像臨仙閣 藏書入帝臺 若驚能吐哺 爲待鳳皇來

鬱林開郡畢 維揚作貢初 萬推方演夢 惠子正焚書 執燧奔吳戰 量舟入魏墟 六牙行致遠 千葉奉高居

天馬本來東 嘶驚御史驄 蒼龍遙逐日 紫燕迥追風 明月來鞍上 浮雲落蓋中 得隨穆天子 何假唐成公

齊歌初入相 燕陣早橫功 欲向桃林下 先過梓樹中 在吳頻喘月 奔夢屢驚風 不用五丁士 如何九折通

車法肇宗周 鼷文闡大猷 還將君子變 來蘊太公籌 委質超羊鞟 飛名列虎侯 若令逢雨露 長隱南山幽

導洛宜陽右 乘春別館前 昭儀忠漢日 太傅翊周年 列射三侯滿 興師七步旋 莫言舒紫褥 猶異飲清泉

涿鹿聞中冀 秦原闢帝畿 柰花開舊苑 萍葉藹前詩 道士乘仙日 先生折角時 方懷丈夫志 抗首別心期

絕飲懲澆俗 行驅夢逸材 仙人擁石去 童子馭車來 夜玉含星動 晨氈映雪開 莫言鴻漸力 長牧上林隈

上蔡應初擊 平岡遠不稀 目隨槐葉長 形逐桂條飛 漢月澄秋色 梁園映雪輝 唯當感純孝 郛郭引兵威

北斗挂城邊 南山倚殿前 雲標金闕迥 樹杪玉堂懸 半嶺通佳氣 中峰繞瑞煙 小臣持獻壽 長此戴堯天

帝出明光殿 天臨太液池 堯樽隨步輦 舜樂繞行麾 萬壽禎祥獻 三春景物滋 小臣同酌海 歌頌荅無爲

步輦千門出 離宮二月開 風光新柳報 宴賞落花催 碧水搖空閣 青山繞吹臺 聖情留晚興 歌管送餘杯

戚里生昌胤 天杯宴重臣 畫樓初滿月 香殿早迎春 睿作堯君寶 孫謀梁國珍 明朝元會日 萬壽樂章陳

一年銜別怨 七夕始言歸 斂淚開星靨 微步動雲衣 天迴兔欲落 河曠鵲停飛 那堪盡此夜 復往弄殘機

聖后乘乾日 皇明御曆辰 紫宮初啓坐 蒼璧正臨春 雷雨垂膏澤 金錢贈下人 詔酺歡賞徧 交泰覩惟新

草綠長門掩 苔青永巷幽 寵移新愛奪 淚落故情留 啼鳥驚殘夢 飛花攪獨愁 自憐春色罷 團扇復迎秋

野興城中發 朝英物外求 情懸朱紱望 契動赤泉遊 海燕巢書閣 山雞舞畫樓 雨餘清晚夏 共坐北巖幽

逕轉危峰逼 橋回缺岸妨 玉泉移酒味 石髓換粳香 綰霧青絲弱 牽風紫蔓長 猶言宴樂少 別向後池塘

攜琴遶碧沙 搖筆弄青霞 杜若幽庭草 芙蓉曲沼花 宴遊成野客 形勝得仙家 往往留仙步 登攀日易斜

攢石當軒倚 懸泉度牖飛 鹿麛衝妓席 鶴子曳童衣 園果嘗難遍 池蓮摘未稀 卷簾唯待月 應在醉中歸

賞翫期他日 高深愛此時 池分八水背 峰作九山疑 地靜魚偏逸 人閑鳥欲欺 青溪留別興 更與白雲期

獨有宦遊人 偏驚物候新 雲霞出海曙 梅柳渡江春 淑氣催黃鳥 晴光轉綠蘋 忽聞歌古調 歸思欲霑巾

行止皆無地 招尋獨有君 酒中堪累月 身外即浮雲 露白宵鐘徹 風清曉漏聞 坐攜餘興往 還似未離羣

明月高秋迥 愁人獨夜看 暫將弓並曲 飜與扇俱團 霧濯清輝苦 風飄素影寒 羅衣一此鑒 頓使別離難

旅客三秋至 層城四望開 楚山橫地出 漢水接天回 冠蓋非新里 章華即舊臺 習池風景異 歸路滿塵埃

交趾殊風候 寒遲暖復催 仲冬山果熟 正月野花開 積雨生昏霧 輕霜下震雷 故鄉踰萬里 客思倍從來

心是傷歸望 春歸異往年 河山鑒魏闕 桑梓憶秦川 花雜芳園鳥 風和綠野煙 更懷歡賞地 車馬洛橋邊

二八泉扉掩 帷屏寵愛空 淚痕消夜燭 愁緒亂春風 巧笑人疑在 新妝曲未終 應憐脂粉氣 留著舞衣中

北狄願和親 東京發使臣 馬銜邊地雪 衣染異方塵 歲月催行旅 恩榮變苦辛 歌鐘期重錫 拜手落花春

紫藤縈葛藟 綠刺罥薔薇 下釣看魚躍 探巢畏鳥飛 葉疎荷已晚 枝亞果新肥 勝迹都無限 只應伴月歸

共有樽中好 言尋谷口來 薜蘿山逕入 荷芰水亭開 日氣含殘雨 雲陰送晚雷 洛陽鐘鼓至 車馬繫遲回

君王行出將 書記遠從征 祖帳連河闕 軍麾動洛城 旌旃朝朔氣 笳吹夜邊聲 坐覺煙塵掃 秋風古北平

北地春光晚 邊城氣候寒 往來花不發 新舊雪仍殘 水作琴中聽 山疑畫裏看 自驚牽遠役 艱險促征鞍

蟋蟀期歸晚 茱萸節候新 降霜青女月 送酒白衣人 高興要長壽 卑棲隔近臣 龍沙即此地 舊俗坐爲鄰

故節當歌守 新年把燭迎 冬氛戀虬箭 春色候雞鳴 興盡聞壺覆 宵闌見斗橫 還將萬億壽 更謁九重城

日晦隨蓂莢 春情著杏花 解紳宜就水 張幕會連沙 歌管風輕度 池臺日半斜 更看金谷騎 爭向石崇家

白露含明月 青霞斷絳河 天街七襄轉 閣道二神過 袨服鏘環珮 香筵拂綺羅 年年今夜盡 機杼別情多

暮景斜芳殿 年華麗綺宮 寒辭去冬雪 暖帶入春風 階馥舒梅素 盤花卷燭紅 共歡新故歲 迎送一宵中

歲陰窮暮紀 獻節啓新芳 冬盡今宵促 年開明日長 冰銷出鏡水 梅散入風香 對此歡終宴 傾壺待曙光

新年猶尚小 那堪遠聘秦 裾衫霑馬汗 眉黛染胡塵 舉眼無相識 路逢皆異人 唯有梅將李 猶帶故鄉春

琵琶馬上彈 行路曲中難 漢月正南遠 燕山直北寒 髻鬟風拂亂 眉黛雪霑殘 斟酌紅顏改 徒勞握鏡看

滄海十枝暉 懸圃重輪慶 蕣華發晨楹 菱彩飜朝鏡 忽遇驚風飄 自有浮雲映 更也人皆仰 無待揮戈正

北堂未安寢 西園聊騁望 玉戶照羅幃 珠軒明綺障 別客長安道 思婦高樓上 所願君莫違 清風時可訪

歷歷東井舍 昭昭右掖垣 雲際龍文出 池中鳥色飜 流輝下月路 墜影入河源 方知潁川集 別有太丘門

蕭蕭度閶闔 習習下庭闈 花蝶自飄舞 蘭蕙生光輝 相烏正舉翼 退鷁已驚飛 方從列子御 更逐浮雲歸

帝鄉白雲起 飛蓋上天衢 帶月綺羅映 從風枝葉敷 參差過層閣 倏忽下蒼梧 因風望既遠 安得久踟躕

天山飛雪度 言是落花朝 惜哉不我與 蕭索從風飄 鮮潔凌紈素 紛糅下枝條 良時竟何在 坐見容華銷

夜色凝仙掌 晨甘下帝庭 不覺九秋至 遠向三危零 蘆渚花初白 葵園葉尚青 晞陽一灑惠 方願益滄溟

蒼山寂已暮 翠觀黯將沈 終南晨豹隱 巫峽夜猿吟 天寒氣不歇 景晦色方深 待訪公超市 將予赴華陰

春暮萍生早 日落雨飛餘 橫彩分長漢 倒色媚清渠 梁前朝影出 橋上晚光舒 願逐旌旗轉 飄飄侍直廬

禁苑春光麗 花蹊幾樹裝 綴條深淺色 點露參差光 向日分千笑 迎風共一香 如何仙嶺側 獨秀隱遙芳

昔在龍門側 誰想鳳鳴時 雕琢今爲器 宮商不自持 巴人緩疎節 楚客弄繁絲 欲作高張引 飜成下調悲

玉關芳信斷 蘭閨錦字新 愁來好自抑 念切已含嚬 虛牖風驚夢 空牀月厭人 歸期倘可促 勿度柳園春

遊豫停仙蹕 登臨對晚晴 川鳧連倒影 巖鳥應虛聲 野奏風成曲 山居雲作纓 今朝丘壑上 高興小蓬瀛

南山開寶曆 北渚對芳蹊 的歷風梅度 參差露草低 堯樽臨上席 舜樂下前溪 任重由來醉 乘酣志轉迷

明月有餘鑒 羈人殊未安 桂含秋樹晚 波入夜池寒 灼灼雲枝淨 光光草露團 所思迷所在 長望獨長歎

夜渚帶浮煙 蒼茫晦遠天 舟輕不覺動 纜急始知牽 聽草遙尋岸 聞香暗識蓮 唯看孤帆影 常似客心懸

溫液吐涓涓 跳波急應弦 簪裾承睿賞 花柳發韶年 聖酒千鍾洽 宸章七曜懸 微臣從此醉 還似夢鈞天

崇朝遘行雨 薄晚屯密雲 緣階起素沫 竟水聚圓文 河柳低未舉 山花落已芬 清尊久不薦 淹留遂待君

飛雨欲迎旬 浮雲已送春 還從濯枝後 來應洗兵辰 氣合龍祠外 聲過鯨海濱 伐邢知有屬 已見靜邊塵

火樹銀花合 星橋鐵鎖開 暗塵隨馬去 明月逐人來 遊伎皆穠李 行歌盡落梅 金吾不禁夜 玉漏莫相催

氤氳起洞壑 遙裔匝平疇 乍似含龍劒 還疑映蜃樓 拂林隨雨密 度徑帶煙浮 方謝公超步 終從彥輔遊

紆餘帶星渚 窈窕架天潯 空因壯士見 還共美人沈 逸照含良玉 神花藻瑞金 獨留長劒彩 終負昔賢心

金祇暮律盡 玉女暝氛歸 孕冷隨鐘徹 飄華逐劒飛 帶日浮寒影 乘風進晚威 自有貞筠質 寧將庶草腓

玲瓏映玉檻 澄澈瀉銀牀 流聲集孔雀 帶影出羵羊 桐落秋蛙散 桃舒春錦芳 帝力終何有 機心庶此忘

濟北甄神貺 河西濯錦文 聲應天池雨 影觸岱宗雲 燕歸猶可候 羊起自成羣 何當握靈髓 高枕絕囂氛

塞外虜塵飛 頻年出武威 死生隨玉劒 辛苦向金微 久戍人將老 長征馬不肥 仍聞酒泉郡 已合數重圍

二月芳遊始 開軒望曉池 綠蘭日吐葉 紅蘂向盈枝 柳色行將改 君心幸莫移 陽春遽多意 唯願兩人知

十月嚴陰盛 霜氣下玉臺 羅衣羞自解 綺帳待君開 銀箭更籌緩 金爐香氣來 愁仍夜未幾 已使炭成灰

鳳臺何逶迤 嬴女管參差 一旦綵雲至 身去無還期 遺曲此臺上 世人多學吹 一吹一落淚 至今憐玉姿

神女向高唐 巫山下夕陽 裴回行作雨 婉孌逐荆王 電影江前落 雷聲峽外長 朝雲無處所 臺館曉蒼蒼

新命千齡啓 鴻圖累聖餘 天行應潛躍 帝出受圖書 禮若傳堯舊 功疑復夏初 夢遊長不返 何國是華胥

阮籍蓬池上 孤韻竹林才 巨源從吏道 正擁使車來 相逢且交臂 相命且銜杯 醉後長歌畢 餘聲繞吹臺

月生西海上 氣逐邊風壯 萬里度關山 蒼茫非一狀 漢兵開郡國 胡馬窺亭障 夜夜聞悲笳 征人起南望

春分自淮北 寒食渡江南 忽見潯陽水 疑是宋家潭 明主閽難呌 孤臣逐未堪 遙思故園陌 桃李正酣酣

斑鬢今爲別 紅顏昨共遊 年年春不待 處處酒相留 駐馬西橋上 回車南陌頭 故人從此隔 風月坐悠悠

寶劒出昆吾 龜龍夾采珠 五精初獻術 千戶競淪都 匣氣衝牛斗 山形轉轆轤 欲知天下貴 持此問風胡

洛渚問吳潮 吳門想洛橋 夕煙楊柳岸 春水木蘭橈 城邑高樓近 星辰北斗遙 無因生羽翼 輕舉託還飆

宵陳虛禁夜 夕臨空山陰 日月昏尺景 天地慘何心 紫殿金鋪澀 黃陵玉座深 鏡匳長不啓 聖主淚霑巾

前殿臨朝罷 長陵合葬歸 山川不可望 文物盡成非 陰月霾中道 軒星落太微 空餘天子孝 松上景雲飛

八座圖書委 三臺章奏盈 舉杯常有勸 曳履忽無聲 市若荆州罷 池如薛縣平 空餘濟南劒 天子署高名

日落桑榆下 寒生松柏中 冥冥多苦霧 切切有悲風 京兆新阡闢 扶陽甲第空 郭門從此去 荆棘漸蒙籠

疵賤出山東 忠貞任土風 因敷河朔藻 得奉洛陽宮 一顧侍御史 再顧給事中 常願粉肌骨 特荅造化功

三月重三日 千春續萬春 聖澤如東海 天文似北辰 荷葉珠盤淨 蓮花寶蓋新 陛下制萬國 臣作水心人

九九侍神仙 高高坐半天 文章二曜動 氣色五星連 簪紱趨皇極 笙歌接御筵 願因茱菊酒 相守百千年

甥舅重親地 君臣厚義鄉 還將貴公主 嫁與耨檀王 鹵簿山河暗 琵琶道路長 迴瞻父母國 日出在東方

雲物開千里 天行乘九月 絲言丹鳳池 斾轉蒼龍闕 灞水歡娛地 秦京游俠窟 欣承解慍詞 聖酒黃花發

柔遠安夷俗 和親重漢年 軍容旌節送 國命錦車傳 琴曲悲千里 簫聲戀九天 唯應西海月 來就掌珠圓

桐栢膺新命 芝蘭惜舊遊 鳴臯夜鶴在 遷木早鶯求 傳擁淮源路 尊空灞水流 落花紛送遠 春色引離憂

皇恩睠下人 割愛遠和親 少女風遊兌 姮娥月去秦 龍笛迎金榜 驪歌送錦輪 那堪桃李色 移向虜庭春

昔吾遊箕山 朅來涉潁水 復有許由廟 迢迢白雲裏 聞君佐繁昌 臨風悵懷此 儻到平輿泉 寄謝干將里

禁苑秋光入 宸遊霽色高 萸房頒綵笥 菊蘂薦香醪 後騎縈堤柳 前旌拂御桃 王枚俱得從 淺淺愧飛毫

長樂喜春歸 披香瑞雪霏 花從銀閤度 絮繞玉窗飛 寫曜銜天藻 呈祥拂御衣 上林紛可望 無處不光輝

鳳輦乘朝霽 鸚林對晚秋 天文貝葉寫 聖澤菊花浮 塔似神功造 龕疑佛影留 幸陪清漢蹕 欣奉淨居遊

鳳樓紆睿幸 龍舸暢宸襟 歌舞平陽第 園亭沁水林 山花添聖酒 澗竹繞熏琴 願奉瑤池駕 千春侍德音

絳河從遠聘 青海赴和親 月作臨邊曉 花爲度隴春 主歌悲顧鶴 帝策重安人 獨有瓊簫去 悠悠思錦輪

星橋他日創 仙榜此時開 馬向鋪錢埒 簫聞奏玉臺 人疑衞叔美 客似長卿才 借問遊天使 誰能取石回

地限驕南牧 天臨餞北征 解衣延寵命 橫劒總威名 豹略恭宸旨 雄文動睿情 坐觀膜拜入 朝夕受降城

上林宮館好 春光獨早知 剪花疑始發 刻燕似新窺 色濃輕雪點 香淺嫩風吹 此日叨陪侍 恩榮得數枝

輿輦乘人日 登臨上鳳京 風尋歌曲颺 雪向舞行縈 千官隨興合 萬福與時幷 承恩長若此 微賤幸昇平

秋吹過雙闕 星仙動二靈 更深移月鏡 河淺度雲軿 殿上呼方朔 人間失武丁 天文茲夜裏 光映紫微庭

飛塔雲霄半 清晨羽斾遊 登臨憑季月 寥廓見中州 御酒新寒退 天文瑞景留 辟邪將獻壽 茲日奉千秋

重陽登閏序 上界叶時巡 駐輦天花落 開筵妓樂陳 城端剎柱見 雲表露盤新 臨睨光輝滿 飛文動睿神

公主林亭地 清晨降玉輿 畫橋飛渡水 仙閣涌臨虛 晴新看蛺蝶 夏早摘芙蕖 文酒娛遊盛 忻叨侍從餘

外館踰河右 行營指路岐 和親悲遠嫁 忍愛泣將離 旌斾羗風引 軒車漢月隨 那堪馬上曲 時向管中吹

驪阜鎮皇都 鑾遊眺八區 原隰旌門裏 風雲扆座隅 直城如斗柄 官樹似星榆 從臣詞賦末 濫得上天衢

玄遊乘落暉 仙宇藹霏微 石梁縈澗轉 珠斾掃壇飛 芝童薦膏液 松鶴舞驂騑 還似瑤池上 歌成周馭歸

沙塞三河道 金閨二月春 碧煙楊柳色 紅粉綺羅人 露葉憐啼臉 風花思舞巾 攀持君不見 爲聽曲中新

正月符嘉節 三春翫物華 忘懷寄尊酒 陶性狎山家 柳翠含煙葉 梅芳帶雪花 光陰不相借 遲遲落景斜

芳辰重游衍 乘景共追隨 班荆陪舊識 傾蓋得新知 水葉分蓮沼 風花落柳枝 自符河朔趣 寧羨高陽池

上月河陽地 芳辰景物華 緜蠻變時鳥 照曜起春霞 柳搖風處色 梅散日前花 淹留洛城晚 歌吹石崇家

今夜啓城闉 結伴戲芳春 鼓聲撩亂動 風光觸處新 月下多遊騎 燈前饒看人 歡樂無窮已 歌舞達明晨

欲知行有樂 芳尊對物華 地接安仁縣 園是季倫家 柳處雲疑葉 梅間雪似花 日落歸途遠 留興伴煙霞

鳳苑先吹晚 龍樓夕照披 陳遵已投轄 山公正坐池 落日催金奏 飛霞送玉巵 此時陪綺席 不醉欲何爲

勝地臨雞浦 高會偶龍沙 御柳驚春色 仙筇掩月華 門邀千里馭 杯泛九光霞 日落山亭晚 雷送七香車

溫洛年光早 皇州景望華 連鑣尋上路 乘興入山家 輕苔網危石 春水架平沙 賞極林塘暮 處處起煙霞

上序春暉麗 中園物候華 高才盛文雅 逸興滿煙霞 參差金谷樹 皎鏡碧塘沙 蕭散林亭晚 倒載欲還家

年華藹芳隰 春溜滿新池 促賞依三友 延歡寄一巵 鳥聲隨管變 花影逐風移 行樂方無極 淹留惜晚曦

試入山亭望 言是石崇家 二月風光起 三春桃李華 鶯吟上喬木 雁往息平沙 相看會取醉 寧知還路賒

忽聞鶯響谷 於此命相知 正開彭澤酒 來向高陽池 柳葉風前弱 梅花影處危 賞洽林亭晚 落照下參差

初年三五夜 相知一兩人 連鑣出巷口 飛轂下池漘 燈光恰似月 人面倂如春 遨遊終未已 相歡待日輪

踐勝尋良會 乘春翫物華 還隨張放友 來向石崇家 止水分巖鏡 閑庭枕浦沙 未極林泉賞 參差落照斜

綺筵乘暇景 瓊醑對年華 門多金埒騎 路引璧人車 蘋早猶藏葉 梅殘正落花 藹藹林亭晚 餘興促流霞

晦晚屬煙霞 遨遊重歲華 歌鐘雖戚里 林藪是山家 細雨猶開日 深池不漲沙 淹留迷處所 巖岫幾重花

薄晚嘯遊人 車馬亂驅塵 月光三五夜 燈燄一重春 煙雲迷北闕 簫管識南鄰 洛城終不閉 更出小平津

嘯侶入山家 臨春翫物華 葛弦調綠水 桂醑酌丹霞 岸柳開新葉 庭梅落早花 興洽林亭晚 方還倒載車

三春休晦節 九谷泛年華 半晴餘細雨 全晚澹殘霞 尊開疎竹葉 管應落梅花 興闌相顧起 流水送香車

朱檻滿明月 美人歌落梅 忽驚塵起處 疑是有風來 一曲聽初徹 幾年愁暫開 東南正雲雨 不得見陽臺

常多簪組客 非獨看高松 此地堪終日 開門見數峰 苔新禽跡少 泉冷樹陰重 師意如山裏 空房曉暮鐘

沈沈清暑夕 星斗儼虛空 岸幘栖禽下 烹茶玉漏中 形骸忘已久 偃仰趣無窮 日汲泉來漱 微開密篠風

門與青山近 青山復幾重 雪融皇子岸 春浥翠微峰 地有經冬草 林無未老松 竹寒溪隔寺 晴日直聞鐘

風散五更雨 鳥啼三月春 軒窗透初日 硯席絕纖塵 帝里峰頭出 鄰家樹色新 憐君高且靜 有句寄閑人

先生此幽隱 便可謝人羣 潭底見秋石 樹間飛霽雲 山居心已慣 俗事耳憎聞 念我要多疾 開爐藥許分

寺去幽居近 每來因採薇 伴僧行不困 臨水語忘歸 磬動青林晚 人驚白鷺飛 堪嗟浮俗事 皆與道相違

茅堂入谷遠 林暗絕其鄰 終日有流水 經年無到人 溪雲常欲雨 山洞別開春 自得仙家術 栽松獨養真

禪地無塵夜 焚香話所歸 樹搖幽鳥夢 螢入定僧衣 破月斜天半 高河下露微 翻令嫌白日 動即與心違

疎鐘兼漏盡 曙色照青氛 栖鶴出高樹 山人歸白雲 月盈期重宿 丹熟約相分 羨入秋風洞 幽泉仔細聞

師譽振京城 談空萬乘聽 北行山已雪 南去木猶青 夜嶽禪銷月 秋潭汲動星 迴期不可定 孤鶴在高冥

出入門闌久 兒童亦有情 不須將姓字 長說向公卿 每許連牀坐 時容並馬行 恩深轉無語 懷抱自分明

鄉井從離別 窮邊觸目愁 生人居外地 塞雪下中秋 鴈舉之衡翅 河穿入虜流 將軍心莫苦 向此取封侯

詩人中最屈 無與使君儔 白髮雖求退 明時合見收 登山猶自健 縱酒可多愁 好是能騎馬 相逢見鄂州

營營不自息 暌闊數年情 林下期難逐 人間事旋生 鳥棲寒水迥 月映積冰清 石室焚香坐 懸知不爲名

水陸中分程 看花一月行 會稽山隔浪 天竺樹連城 候吏齎魚印 迎船載斾旌 渡江春始半 列嶼草初生

夏圃秋涼入 樹低逢幘欹 水聲翻敗堰 山翠濕疎籬 綠滑莎藏徑 紅連果壓枝 幽人更何事 旦夕與僧期

清風枝葉上 山鳥已栖來 根別古溝岸 影生秋觀苔 徧思諸草木 惟此出塵埃 恨爲移君晚 空庭更擬栽

豈曰趣名者 年年待命通 坐令青嶂上 興起白雲中 岸浸如天水 林含似雨風 南宗猶有碍 西寺問恭公

白髮麻衣破 還譙別弟迴 首垂聽樂淚 花落待歌杯 石路尋芝熟 柴門有鹿來 明王下徵詔 應就碧峰開

一室鑿崔嵬 危梯疊蘚苔 永無塵事到 時有至人來 澗谷冬深靜 煙嵐日午開 修身知得地 京寺未言迴

莫說春闈事 清宵且共吟 頻年遺我輩 何日遇知音 逼曙天傾斗 將寒葉墜林 無將簪紱意 只損壯夫心

菡萏遍秋水 隔林香似焚 僧同池上宿 霞向月邊分 渚鳥栖蒲立 城砧接曙聞 來宵莫他約 重此話孤雲

永夕見招宿 詩書盈草堂 靜吟傾美酒 高論出名場 窗颯松篁韻 庭兼雪月光 心期身未老 一去泛瀟湘

只應芸閣吏 知我僻兼愚 吟興忘飢凍 生涯任有無 慘雲埋遠岫 陰吹吼寒株 忽起圍爐思 招攜酒滿壺

高堂惟兩別 此別是榮歸 薄俸迎親遠 平時知己稀 鄆郊秋木見 魯寺夜鐘微 近臘西來日 多逢霰雪飛

塵裏兼塵外 咸期此夕明 一年惟一度 長恐有雲生 露洗微埃盡 光濡是物清 朗吟看正好 惆悵又西傾

事事不求奢 長吟省嘆嗟 無才堪世棄 有句向誰誇 老樹呈秋色 空池浸月華 涼風白露夕 此境屬詩家

永夕坐暝久 蕭蕭猨狖啼 漏微砧韻隔 月落斗杓低 危葉無風墜 幽禽並樹栖 自憐在岐路 不醉亦沈迷

日夕是西風 流光半已空 山光漸凝碧 樹葉即翻紅 學淺慙多士 秋成羨老農 誰憐信公道 不泣路岐中

到曉改詩句 四鄰嫌苦吟 中宵橫北斗 夏木隱栖禽 天地先秋肅 軒窗映月深 幽庭多此景 惟恐曙光侵

君子遠相尋 聯鑣到敝林 有詩誰索和 無酒可賒斟 門列晴峰色 堂開古木陰 何因駐清聽 惟恐日西沈

鳴鞭靜路塵 籍籍諫垣臣 函疏封還密 爐香侍立親 篋多臨水作 窗宿臥雲人 危坐開寒紙 燈前起草頻

白雲居創畢 詔入鳳池年 林長雙峰樹 潭分並寺泉 石溪盤鶴外 岳室閉猨前 柱史題詩後 松前更肅然

寂滅身何在 門人隔此生 影懸塵已厚 塔種柏初成 溪院秋先雪 山堂古有精 當時挂錫處 樹老幾枝傾

何處消長日 慈恩精舍頻 僧高容野客 樹密絕囂塵 閑上凌虛塔 相逢避暑人 却愁歸去路 馬迹竝車輪

因居石室貧 五十二迴春 擁褐冥心客 窮經暮齒人 翠沈空水定 雨絕片雲新 危細秋峰徑 相隨到頂頻

靈帥與誰善 得君賓幕中 從容應盡禮 贊畫致元功 連塞雲長慘 纔秋樹半空 相如偏自愜 掌記復乘驄

杖履疑師在 房關四壁蛩 貯瓶經臘水 響塔隔山鐘 乳鴿沿苔井 齋猨散雪峰 如何不相見 倚徧寺前松

柳新春水湄 春岸草離離 祖席觴云盡 離人淚各垂 業文傳不朽 作尉豈多時 公退琴堂上 風吹斑竹枝

霜薄東南地 江楓落未齊 衆山離楚上 孤棹宿吳西 渚客留僧語 籠猨失子啼 到家冬即是 荷盡若耶溪

東西南北郡 自說徧曾遊 人世終多故 皇都不少留 郢城帆過夜 漢水月方秋 此謁親知去 聞猨豈解愁

河池安所理 種柳與彈琴 自合清時化 仍資白首吟 程餘行片月 公退入遙林 想得詢民瘼 方稱單父心

同城各多故 會面亦稀疎 及道須相別 臨岐恨有餘 梁園飛楚鳥 汴水走淮魚 衆說裁軍檄 陳琳遠不如

寥落故人宅 今來身已亡 古苔封墨沼 深竹映書堂 秋色池館靜 雨聲雲水涼 無因展交道 日暮剖心腸

玉泉歸故剎 便老是僧期 亂木孤蟬後 寒山絕鳥時 若尋流水去 轉出白雲遲 見說千峰路 溪深復頂危

修篁夾綠池 幽絮此中飛 何必青山遠 仍將白髮歸 鳥啼亦有恨 鷗習總無機 樹起秋風細 西林磬入微

滿庭霜月魄 風靜絕纖聞 邊境時無事 州城夜訪君 擁裘聽塞角 酌醴話湘雲 贊佐元戎美 恩齊十萬軍

暮色遶柯亭 南山幽竹青 夜深斜舫月 風定一池星 島嶼無人跡 菰蒲有鶴翎 此中足吟眺 何用泛滄溟

像教得重興 因師說大乘 從來悟明主 今去證高僧 蜀國煙霞異 靈山水月澄 鄉閭諸善友 喜似見南能

愚爲童稚時 已解念君詩 及得高科晚 須逢聖主知 花前飜有淚 鬢上却無絲 從此東歸去 休爲墜葉期

亭臺臘月時 松竹見貞姿 林積煙藏日 風吹水合池 恨無人此住 靜有鶴相窺 是景吟詩徧 真於野客宜

無事門多掩 陰階竹掃苔 勁風吹雪聚 渴鳥啄冰開 樹向寒山得 人從瀑布來 終期天目老 擎錫逐雲回

自爾歸仙後 經秋又過春 白雲尋不得 紫府去無因 此地空明月 何山伴羽人 終期華表上 重見令威身

靜裏層層石 潺湲到鶴林 流迴出幾洞 源遠歷千岑 寒助空山月 清兼此夜心 幽人聽達曙 相和蘚牀吟

樂遊原上望 望盡帝都春 始覺繁華地 應無不醉人 雲開雙闕麗 柳映九衢新 愛此頻來往 多閑逐此身

腹是羣書笥 官爲六義師 情高少塵事 朝下足閑時 有句同人伏 無私胄子知 漢庭公議在 正與觸邪宜

了了見岐路 欲行難負心 趨時不圓轉 自古易湮沈 日正林方合 蜩鳴夏已深 中郎今遠在 誰識爨桐音

性與才俱拙 名場迹甚微 久居顏亦厚 獨立事多非 刻骨搜新句 無人憫白衣 明時自堪戀 不是不知機

永夜無他慮 長吟畢二更 暗燈搖碧影 滯雨滴堦聲 道進愁還淺 年加睡自輕 如何得深術 相與捨浮名

所思同海岱 所夢亦煙波 默坐看山久 閑行值寺過 獨吟黃葉亂 相去碧峰多 我有歸心在 君行竟若何

寧因不得志 寂寞本相宜 冥目冥心坐 花開花落時 數畦蔬甲出 半夢鳥聲移 只恐龍樓吏 歸山又見違

久別青雲士 幽人分固然 愁心不易去 蹇步卒難前 盡落經霜葉 頻陰欲雪天 歸山自有限 豈待白頭年

圓明寒魄上 天地一光中 臨水通宵坐 知君此興同 華凝衣有露 靜極樹無風 若向湘江見 湘江徹底空

十五年餘苦 今朝始遇君 無慙於白日 不枉別孤雲 得失天難問 稱揚鬼亦聞 此恩銷鏤骨 吟坐葉紛紛

廉問帝難人 朝庭輟重臣 入山初有雪 登路正無塵 去國鳴騶緩 經雲住斾頻 千峰與萬木 清聽雨情新

綸閣知孤直 翻論北巷賢 且縻蓮幕裏 會致玉堦前 洙泗秋微動 龜蒙月正圓 元戎軍務息 清句待君聯

雞林隔巨浸 一住一年行 日近國先曙 風吹海不平 眼穿鄉井樹 頭白渺瀰程 到彼星霜換 唐家語却生

朝是暮還非 人情冷暖移 浮生只如此 強進欲何爲 要路知無援 深山必遇師 憐君明此理 休去不遲疑

陳琳輕一別 馬上意超然 來日行煩暑 歸時聽早蟬 陰雲翳城郭 細雨紊山川 從事公劉地 元戎舊禮賢

迢遞從知己 他人敢更言 離京雖未臘 到府已應暄 飛急奔行鴈 啼酸憶子猨 江山無限思 君擬共誰論

一名兼一尉 未足是君伸 厲數爲詩者 多來作諫臣 路翻平楚闊 草帶古淮新 天下雖云大 同聲有幾人

此去幾般榮 登科鼎足名 無慙入南巷 高價聳東京 窗對嵩山碧 庭來洛水聲 門前桃李樹 一徑已陰成

君此卜行日 高堂應夢歸 莫將和氏淚 滴著老萊衣 嶽雨連河細 田禽出麥飛 到家調膳後 吟苦落蟬暉

新柳間花垂 東西京路岐 園林知自到 寢食計相思 雨斷淮山出 帆揚楚樹移 晨昏心已泰 蟬發是回時

萬類半已動 此心寧自安 月沈平野盡 星隱曙空殘 馬渡橫流廣 人行湛露寒 還思猶夢者 不信早行難

衡門掩綠苔 樹下絕塵埃 偶赴高僧約 旋知長者來 雲山堪眺望 車馬必裴回 問以何爲待 慙無酒一杯

爲道常日損 尊師修此心 挂肩黃布被 穿髪白蒿簪 符札靈砂字 弦彈古素琴 囊中曾有藥 點土亦成金

儒釋偶同宿 夜窗寒更清 忘機於世久 晤語到天明 月倒高松影 風旋一磬聲 真門猶是幻 不用覺浮生

相逢話清夜 言實轉相知 共道名雖切 唯論命不疑 吟身坐霜石 眠鳥握風枝 別憶天台客 煙霞昔有期

塵裏正愁老 相逢眼益明 從前枉多病 此後鮮疎名 古柏今收子 深山許事兄 長生如有分 願逐到蓬瀛

春暮雨微微 翻疑墜葉時 氣蒙楊柳重 寒勒牡丹遲 未夕鳥先宿 望晴人有期 何當廓陰閉 新暑竹風吹

簟涼秋氣初 長信恨何如 拂黛月生指 解鬟雲滿梳 一從悲畫扇 幾度泣前魚 坐聽南宮樂 清風搖翠裾

高人遊息處 與此曲池連 密樹纔春後 深山在目前 遠峰初絕雨 片石欲生煙 數有僧來宿 應緣靜好禪

古僧精進者 師復是誰流 道貴行無我 禪難說到頭 汲泉羸鶴立 擁褐老猨愁 曾住深山院 何如此院幽

無事稱無才 柴門亦罕開 脫巾吟永日 著屐步荒臺 風卷微塵上 霆將暴雨來 終南雲漸合 咫尺失崔嵬

省學爲詩日 宵吟每達晨 十年期是夢 一事未成身 枉別山中客 殊非世上人 今來已如此 須得桂榮新

得性見微公 何曾執著空 修心將佛竝 吐論與儒通 曉漱松杉下 宵禪雪月中 他生有緣會 君子亦應同

何況歸山後 而今已似仙 卜居天苑畔 閑步禁樓前 落日明沙岸 微風上紙鳶 靜還林石下 坐讀養生篇

古松凌巨塔 脩竹映空廊 竟日聞虛籟 深山只此涼 僧真生我靜 水淡發茶香 坐久東樓望 鐘聲振夕陽

高視終南秀 西風度閣涼 一生同隙影 幾處好山光 暮鳥投嬴木 寒鐘送夕陽 因居話心地 川冥宿僧房

朝來微有雨 天地爽無塵 北厥明如晝 南山碧動人 車輿終日別 草樹一城新 枉是吾君戚 何門謁紫宸

旨甘雖自足 未是祿榮親 尚逐趨時伴 多離有道人 山居衣以草 生寄藥隨身 不食長無疾 年知出十旬

處士例營營 惟君縱此生 閑能資壽考 健不換公卿 藥圃妻同耨 山田子共耕 定知丹熟後 無姓亦無名

何處訪岐路 青雲但憶歸 風塵數年限 門館一生依 外族帝王是 中朝親舊稀 翻令浮議者 不許九霄飛

上方僧又起 清磬出林初 吟苦曉燈暗 露零秋草疎 舊山多夢到 流水送愁餘 寄寺欲經歲 慚無親故書

偶與山僧宿 吟詩坐到明 夜涼耽月色 秋渴漱泉聲 磵木如竿聳 窗雲作片生 白衣閑自貴 不揖漢公卿

丹檻初結構 孤高冠清川 庭臨谷中樹 簷落山上泉 曉色挂殘月 夜聲雜繁絃 青春去如水 康樂歸何年

旅館再經秋 心煩嬾上樓 年光同過隙 人事且隨流 骨肉憑書問 鄉關託夢遊 所嗟山郡酒 傾盡只添憂

夏夜宴南湖 琴觴興不孤 月搖天上桂 星泛浦中珠 助照螢隨舫 添盤筍迸廚 聖朝思靜默 堪守谷中愚

暴雨逐驚雷 從風忽驟來 浪驅三島至 江拆二儀開 勢恐圓樞折 聲疑厚軸摧 冥心問元化 天眼幾時回

昔記披雲日 今逾二十年 聲名俱是夢 恩舊半歸泉 朱紱慙衰齒 紅妝慘別筵 離歌正淒切 休更促危弦

日日冒煙塵 忽忽禁火辰 塞榆關水濕 邊草賊迴春 歲月傷風邁 瘡痍念苦辛 沙中看白骨 腸斷故鄉人

雲物如故鄉 山川知異路 年來未歸客 馬上春色暮 一尊花下酒 殘日水西樹 不待管弦終 搖鞭背花去

蘭若雲深處 前年客重過 巖空秋色動 水闊夕陽多 早負江湖志 今如鬢髮何 唯思閑勝我 釣艇在煙波

詩家本多感 況值廣陵春 暖駐含窗日 香餘醉袖塵 浮名皆有分 一笑最關身 自此容依託 清才兩故人

新年垂柳色 嫋嫋對空閨 不畏芳菲好 自緣離別啼 因風飄玉戶 向日映金堤 驛使何時度 還將贈隴西

提筐紅葉下 度日採蘼蕪 掬翠香盈袖 看花憶故夫 葉齊誰復見 風暖恨偏孤 一被春光累 容顏與昔殊

淥沼春光後 青青草色濃 綺羅驚翡翠 暗粉妬芙蓉 雲遍窗前見 荷翻鏡裏逢 將心託流水 終日渺無從

遠期難可託 桃李自依依 花徑無容跡 戎裘未下機 隨風開又落 度日掃還飛 欲折枝枝贈 那知歸不歸

南陌採桑出 誰知妾姓秦 獨憐傾國貌 不負早鶯春 珠履盪花濕 龍鉤折桂新 使君那駐馬 自有侍中人

當年誰不羨 分作竇家妻 錦字行行苦 羅幃日日啼 豈知登隴遠 秪恨下機迷 直候陽關使 殷勤寄海西

那堪聞蕩子 迢遞涉關山 腸爲馬嘶斷 衣從淚滴斑 愁看塞上路 詎惜鏡中顏 儻見征西雁 應傳一字還

良人猶遠戍 耿耿夜閨空 繡戶流宵月 羅幃坐晚風 魂飛沙帳北 腸斷玉關中 尚自無消息 錦衾那得同

玉顏恆自歛 羞出鏡臺前 早惑陽城客 今悲華錦筵 從軍人更遠 投喜鵲空傳 夫壻交河北 迢迢路幾千

雙雙紅淚墮 度日暗中啼 雁出居延北 人猶遼海西 向燈垂玉枕 對月灑金閨 不惜羅衣濕 惟愁歸意迷

鸞鏡無由照 蛾眉豈忍看 不知愁髮換 空見隱龍蟠 那愜紅顏改 偏傷白日殘 今朝窺玉匣 雙淚落闌干

巧繡雙飛鳳 朝朝伴下帷 春花那見照 暮色已頻欺 欲卷思君處 將啼裛淚時 何年征戍客 傳語報佳期

萬里無人見 衆情難與論 思君常入夢 同鵲屢驚魂 孤寢紅羅帳 雙啼玉筯痕 妾心甘自保 豈復暫忘恩

去去邊城騎 愁眠掩夜閨 披衣窺落月 拭淚待鳴雞 不憤連年別 那看長夜啼 功成應自恨 早晚發遼西

暗中蛛網織 歷亂綺窗前 萬里終無信 一條徒自懸 分從珠露滴 愁見隟風牽 妾意何聊賴 看看劇斷絃

春至今朝燕 花時伴獨啼 飛斜珠箔隔 語近畫梁低 帷卷閑窺戶 牀空暗落泥 誰能長對此 雙去復雙栖

代北幾千里 前年又復經 燕山雲自合 胡塞草應青 鐵馬喧鼙鼓 蛾眉怨錦屏 不知羌笛曲 掩淚若爲聽

萬里飛書至 聞君已渡遼 秪諳新別苦 忘却舊時嬌 烽戍年將老 紅顏日向彫 胡沙兼漢苑 相望幾迢迢

良人征絕域 一去不言還 百戰攻胡虜 三冬阻玉關 蕭蕭邊馬思 獵獵戍旗閑 獨抱千重恨 連年未解顏

雲中路杳杳 江畔草淒淒 妾久垂珠淚 君何惜馬蹄 邊風悲曉角 營月怨春鼙 未道休征戰 愁眉又復低

映柳見行色 故山當落暉 青雲知已歿 白首一身歸 滿袖蕭關雨 連沙塞雁飛 到家翻有喜 借取老萊衣

衣綵獨歸去 一枝蘭更香 馬嘶芳草渡 門掩百花塘 野色亭臺晚 灘聲枕簟涼 小齋松島上 重葉覆書堂

風蟬旦夕鳴 伴夜送秋聲 故里客歸盡 水邊身獨行 噪軒高樹合 驚枕暮山橫 聽處無人見 塵埃滿甑生

賤子來還去 何人伴使君 放歌迎晚醉 指路上高雲 此夜雁初至 空山雨獨聞 別多頭欲白 惆悵惜餘醺

旅行宜蚤發 況復是南歸 月影緣山盡 鐘聲隔浦微 星殘螢共映 葉落鳥驚飛 去去渡南渚 樹深人出稀

爲有趨庭戀 應忘道路賒 風消滎澤凍 雨靜圃田沙 古陌人來遠 遙天雁勢斜 園林新到日 春酒酌梨花

不堪俱失意 相送出東周 緣切倚門戀 倍添爲客愁 春山和雪靜 寒水帶冰流 別後期君處 靈源紫閣秋

故國波濤隔 明時心久留 獻書雙闕晚 看月五陵秋 南棹何當返 長江憶共遊 定知釣魚伴 相望在汀州

客過無名姓 扁舟繫柳陰 窮秋南國淚 殘日故鄉心 京洛衣塵在 江湖酒病深 何須覓陶令 乘醉自橫琴

平生事行役 今日始知非 歲月老將至 江湖春未歸 傳家有天爵 主祭用儒衣 何必勞知己 無名亦息機

未明喚僮僕 江上憶殘春 風雨落花夜 山川驅馬人 星星一鏡髮 草草百年身 此日念前事 滄洲情更親

役役依山水 何曾似問津 斷崖如避馬 芳樹欲留人 日夕猿鳥伴 古今京洛塵 一枝甘已失 辜負故園春

扁舟殊不繫 浩蕩路纔分 范蠡湖中樹 吳王苑外雲 悲心人望月 獨夜雁離羣 明發還驅馬 關城見日曛

終日勞車馬 江邊款竹扉 殘花春浪闊 小酒故人稀 戍鼓客帆遠 津雲夕照微 何由兄與弟 俱及暮春歸

明月溪頭寺 蟲聲滿橘洲 倚欄香徑晚 移石太湖秋 古樹雲歸盡 荒臺水更流 無人見惆悵 獨上最高樓

遲客疎林下 斜溪小艇通 野橋連寺月 高竹半樓風 水靜魚吹浪 枝閑鳥下空 數峰相向綠 日夕郡城東

心法云無住 流沙歸復來 錫隨山鳥動 經附海船回 洗足柳遮寺 坐禪花委苔 惟將一童子 又欲過天台

春海鏡長天 青郊麗上年 林光虛霽曉 山翠薄晴煙 氣暖禽聲變 風恬草色鮮 散襟披石磴 韶景自深憐

誰言行旅日 況復桃花時 水即滄溟遠 星從天漢垂 川光獨鳥暮 林色落英遲 豈是王程急 偏多游子悲

煙磴披青靄 風筵藉紫苔 花香凌桂醑 竹影落藤桮 鳴籟將歌遠 飛枝拂舞開 未愁留興晚 明月度雲來

朱樓對翠微 紅斾出重扉 此地千人望 寥天一鶴歸 雪封山崦白 鳥拂棧梁飛 誰比趨庭戀 驪珠耀綵衣

千里入黃雲 羈愁日日新 疎鐘關路曉 遠雨塞山春 南眺有歸鴈 北來無故人 却思陪宴處 迴望與天隣

旅行宜早發 況復是南歸 月影緣山盡 鐘聲隔浦微 殘星螢共失 落葉鳥和飛 去去渡南浦 村中人出稀

開門絕壑旁 躡蘚過花梁 路入峰巒影 風來芝朮香 夜吟明雪牖 春夢閉雲房 盡室更何有 一琴兼一觴

樓壓寒江上 開簾對翠微 斜陽諸嶺暮 古渡一僧歸 窗逈雲衝起 汀遙鳥背飛 誰言坐多倦 目極自忘機

東吳與上國 萬里路迢迢 爲別晨昏久 全輕水陸遙 湘陰島上寺 楚色月中潮 到此一長望 知君積恨銷

同志幸同年 高堂君獨還 齊榮恩未報 共隱事應閑 訪寺臨湖岸 開樓見海山 洛中推二陸 莫久戀鄉關

四座莫紛紛 須臾岐路分 自從同得意 誰不惜離羣 舊國連青海 歸程在白雲 棄繻當日路 應競看終軍

若說君高道 何人更得如 公庭唯樹石 生計是琴書 詩句峭無敵 文才清有餘 不知尺水內 爭滯北溟魚

知音杳何處 書札寄無由 獨宿月中寺 相思天畔樓 露凝衰草白 螢度遠煙秋 悵望難歸枕 吟勞生夜愁

西風又開菊 久客意如何 舊國天涯遠 清砧月夜多 明時難際會 急景易蹉跎 抱玉終須獻 誰言戀薜蘿

恩重空感激 何門誓殺身 謬曾分玉石 竟自困風塵 陰谷非因暖 幽叢豈望春 升沈在言下 應念異他人

鶯遷與鶂退 十載泣岐分 蜀道重來老 巴猨此去聞 曉程侵嶺雪 遠棧入谿雲 莫滯趨庭戀 榮親祗待君

似龍鱗已足 唯是欠登門 日裏腮猶濕 泥中目未昏 乞鋤防蟻穴 望水瀉金盆 他日能爲雨 公田報此恩

南山色當戶 初日半簷時 鶴去臥看遠 僧來嫌起遲 窗明雲影斷 庭曉樹陰移 何處題新句 連谿密葉垂

古寺更何有 當庭唯折幢 伴僧青蘚榻 對雨白雲窗 暝色生前嶺 離魂隔遠江 沙洲半藜草 飛鷺白雙雙

逢師入山日 道在石橋邊 別後何人見 秋來幾處禪 溪中雲隔寺 夜半雪添泉 生有天台約 知無却出緣

秦城幾年住 猶著故鄉衣 失意時相識 成名後獨歸 海秋蠻樹黑 嶺夜瘴禽飛 爲學心難滿 知君更掩扉

置觀碑已折 看松年不分 洞中誰識藥 門外日添墳 放去龜隨水 呼來鹿怕薰 壇邊見灰火 幾燒祭星文

白髮已過半 無心離此溪 病嘗山藥徧 貧起草堂低 爲月窗從破 因詩壁重泥 近來常夜坐 寂莫與僧齊

心知衡嶽路 不怕去人稀 船裏誰鳴磬 沙頭自曝衣 有家從小別 是寺即言歸 料得逢春住 當禪雲滿扉

失意離城早 邊城任見花 初爲斷酒客 舊識賣書家 寒寺稀無雪 春風亦有沙 思歸頻入夢 即路不言賒

塵汙出華髮 慙君青蘚冠 此身閑未得 終日戴應難 好就松陰挂 宜當枕石看 會須尋道士 簪去繞霜壇

領得賣珠錢 還歸銅柱邊 看兒調小象 打鼓試新船 醉後眠神樹 耕時語瘴煙 不逢寒便老 相問莫知年

近得水雲看 門長侵早開 到時微有雪 行處又無苔 勸酒客初醉 留茶僧未來 每逢晴暖日 唯見乞花栽

門不當官道 行人到亦稀 故從餐後出 方至夜深歸 開篋揀書卷 掃牀移褐衣 幾時同買宅 相近有柴扉

何年化作愁 漠漠便難收 數點山能遠 平鋪水不流 濕連湘竹暮 濃蓋舜墳秋 亦有思歸客 看來盡白頭

陰洞日光薄 花開不及時 當春無半樹 經燒足空枝 疎與香風會 細將泉影移 此中人到少 開盡幾人知

獨住水聲裏 有亭無熱時 客來因月宿 牀勢向山移 鶴睡松枝定 螢歸葛葉垂 寂寥猶欠伴 誰爲報僧知

往往到城市 得非徵藥錢 世人空識面 弟子莫知年 自說能醫死 相期更學仙 近來移住處 毛女舊峰前

古巷槐陰合 愁多晝掩扉 獨存過江馬 強拂看花衣 送客心先醉 尋僧夜不歸 龍鍾易惆悵 莫遣寄書稀

花時人欲別 每日醉櫻桃 買酒金錢盡 彈箏玉指勞 歸期無歲月 客路有風濤 錦緞裁衣贈 麒麟落剪刀

省中重拜別 兼領寄人書 已念此行遠 不應相問疎 子城西並宅 御水北同渠 要取春前到 乘閑候起居

字已無人識 唯應記鑄年 見來深似水 攜去重於錢 鸞翅巢空月 菱花徧小天 宮中照黃帝 曾得化爲仙

高居在幽嶺 人得見時稀 寫籙扃虛白 尋僧到翠微 掃壇星下宿 收藥雨中歸 從服小還後 自疑身解飛

枕上用心靜 唯應改舊詩 強行休去早 暫臥起還遲 因說來歸處 却愁初病時 赤城山下寺 無計得相隨

似龍鱗又足 只是欠登門 月裏腮猶濕 泥中目未昏 乞鋤防蟻穴 望水寫金盆 他日能爲雨 公田報此恩

遊魂自相叫 寧復記前身 飛過人家月 聲連客路春 夢邊催曉急 愁外送風頻 自有霑花血 相和淚滴新

開門不成出 麥色徧前坡 自小詩名在 如今白髮多 經年無越信 終日厭蕃歌 近寺居僧少 春來亦嬾過

晏來知養氣 度日語時稀 到處留丹井 終寒不絮衣 病鄉多惠藥 鬼俗有符威 自說身輕健 今年數夢飛

古鎮門前去 長安路在東 天寒明堠火 日晚裂旗風 塞館皆無事 儒裝亦有弓 防秋故鄉卒 暫喜語音同

夜入楚家煙 煙中人未眠 望來淮岸盡 坐到酒樓前 燈影半臨水 箏聲多在船 乘流向東去 別此易經年

渺渺浸天色 一邊生晚光 闊浮萍思遠 寒入鴈愁長 北極連平地 東流即故鄉 扁舟來宿處 髣髴似瀟湘

凌澌衝淚眼 重疊自西來 即夜寒應合 非春暖不開 豈無登陸計 宜棄濟川材 願寄浮天外 高風萬里回

行人見雪愁 初作帝鄉游 旅店開偏早 鄉帆去未收 燈殘催卷席 手冷怕梳頭 是物寒無色 湯泉正自流

爲郎名更重 領郡是蹉跎 官壁題詩盡 衙庭看鶴多 城池連草塹 籬落帶椒坡 未覺旗旛貴 閑行觸處過

坐夏日偏長 知師在律堂 多因束帶熱 更憶剃頭涼 苔色侵經架 松陰到簟牀 還應鍊詩句 借臥石池傍

到處久南望 未知何日回 寄書頻到海 得夢忽聞雷 嶺日當秋暗 蠻花近臘開 白身居瘴癘 誰不惜君才

雲水絕歸路 來時風送船 不言身後事 猶坐病中禪 深壁藏燈影 空窗出艾煙 已無鄉土信 起塔寺門前

溪船泛渺瀰 漸覺滅炎輝 動水花連影 逢人鳥背飛 深猶見白石 涼好換生衣 未得多詩句 終須隔宿歸

作尉年猶少 無辭去路賒 漁舟縣前泊 山吏日高衙 幽景臨谿寺 秋蟬織杼家 行程須過越 先醉鏡湖花

古道自迢迢 咸陽離別橋 越人聞水處 秦樹帶霜朝 駐馬言難盡 分程望易遙 秋前未相見 此意轉蕭條

毒草不曾枯 長添客健無 霧開蠻市合 船散海城孤 象跡頻藏齒 龍涎遠蔽珠 家人秦地老 泣對日南圖

仙人掌中住 生有上天期 已廢燒丹處 猶多種杏時 養龍於淺水 寄鶴在高枝 得道復無事 相逢盡日棊

夢罷更開戶 寒泉聲隔雲 共誰尋最遠 獨自坐偏聞 巖際和風滴 溪中泛月分 豈知當此夜 流念到江濆

移來未換葉 已勝在空山 靜對心標直 遙吟境助閑 影侵殘雪際 聲透小窗間 即聳凌空幹 翛翛豈易攀

遙見南來使 江頭哭問君 臨終時有雪 旅葬處無雲 官庫空收劒 蠻僧共起墳 知名人尚少 誰爲錄遺文

夜郎歸未老 醉死此江邊 葬闕官家禮 詩殘樂府篇 遊魂應到蜀 小碣豈旌賢 身沒猶何罪 遺墳野火燃

相知皆是舊 每恨獨遊頻 幸此同芳夕 寧辭倒醉身 燈光遙映燭 萼粉暗飄茵 明月分歸騎 重來更幾春

靈山巡未徧 不作住持心 逢寺暫投宿 是山皆獨尋 有時過靜界 在處想空林 從小即行脚 出家來至今

南遊何所爲 一篋又空歸 守道安清世 無心換白衣 深林蟬噪暮 絕頂客來稀 早晚重相見 論持更及微

步步出塵氛 溪山別是春 壇邊時過鶴 碁處寂無人 訪古碑多缺 探幽路不真 翻疑歸去晚 清世累移晨

長貧知不易 去計擬何逃 相對人愁別 經過幾處勞 城連沙岫遠 山斷夏雲高 猶想成詩處 秋燈半照濤

勞思空積歲 偶會更無由 以分難相捨 將行且暫留 路歧何處極 江峽半猨愁 到此分南北 離懷豈易收

名高不俟召 收採獻君門 偶屈應緣數 他人盡爲冤 新春城外路 舊隱水邊村 歸去無勞久 知君更待論

禪禹遜堯聰 巍巍盛此中 四隅咸啓聖 萬古賴成功 道德去彌遠 山河勢不窮 停車一再拜 帝業即今同

嚴君名不朽 道出二經中 歸去精誠懇 還應夢寐通 池臺鏡定月 松檜雨餘風 想對靈玄憶 人間戀若空

此身西復東 何計此相逢 夢盡吳越水 恨深襄漢鐘 積雲開去路 曙雪疊前峰 誰即知非舊 憐君忽見容

高步陟崔嵬 吟閑路惜迴 寺知何代有 僧見梵天來 暮靄連沙積 餘霞徧檻開 更期招靜者 長嘯上南臺

停車曉燭前 一語幾潸然 路去干戈日 鄉遙饑饉年 湖波晴見鴈 槐驛晚無蟬 莫縱經時住 東南書信偏

趨馳早晚休 一歲又殘秋 若只如今日 何難至白頭 滄波歸處遠 旅食尚邊愁 賴見前賢說 窮通不自由

平生醉與吟 誰是見君心 上國一歸去 滄江閑至今 鐘繁秋寺近 峰闊晚濤深 疎放長如此 何人長得尋

君家滄海外 一別見何因 風土雖知敎 程途自致貧 浸天波色晚 橫笛鳥行春 明發千檣下 應無更遠人

處處日馳銷 憑軒夕似朝 漁翁閑鼓櫂 沙鳥戲迎潮 樹間津亭密 城連塢寺遙 因誰報隱者 向此得耕樵

山海兩分歧 停舟偶似期 別來何限意 相見却無辭 坐永神凝夢 愁繁鬢欲絲 趨名易遲晚 此去莫經時

方春到帝京 有戀有愁幷 萬里江海思 半年沙塞程 綠陰斜向驛 殘照遠侵城 自可資新課 還期振盛名

傳騎一何催 山門晝未開 高人終避世 聖主不遺才 坐次欹臨水 門中獨舉杯 誰爲旦夕侶 深寺數僧來

池館饒嘉致 幽人愜所閑 篠風能動浪 岸樹不遮山 嘯檻魚驚後 眠窗鶴語間 何須說廬阜 深處更躋攀

東南路苦辛 去路見無因 萬里此相送 故交誰更親 日浮汀草綠 煙霽海山春 握手無別贈 爲予書札頻

湖亭東極望 遠棹不須迴 遍草新湖落 連天衆鴈來 蘆洲殘照盡 雲障積煙開 更想鴟夷子 扁舟安在哉

閑閣雨吹塵 陶家揖上賓 湖山萬疊翠 門樹一行春 景遍歸簷燕 歌喧已醉身 登臨興不足 喜有數來因

獻賦才何拙 經時不恥歸 能知此意是 甘取衆人非 遍隴耕無圃 緣溪釣有磯 此懷難自遣 期在振儒衣

江湖歸不易 京邑計長貧 獨夜有知己 論心無故人 一燈愁裏夢 九陌病中春 爲問清平日 無門致出身

動葉復驚神 聲聲斷續勻 坐來同聽者 俱是未歸人 一櫂三湘浪 單車二蜀塵 傷秋各有日 千可念因循

霜晚復秋殘 樓明近遠山 滿壺邀我醉 一榻爲僧閑 樹簇孤汀眇 帆欹積浪間 從容更南望 殊欲外人寰

吟詩三十載 成此一名難 自有恩門入 全無帝里歡 湖光愁裏碧 巖景夢中寒 到後松杉月 何人共曉看

心知受恩地 到此亦裴回 上路移時立 中軒隔宿來 川光通沼沚 寺影帶樓臺 無限成蹊樹 花多向客開

庭綠草纖纖 邊州白露沾 別歌緣劒起 客淚是愁添 見月鵲啼樹 避風雲滿簾 將軍盡尊酒 樓上賦星占

長大有南北 山川各所之 相逢孤館夜 共憶少年時 爛醉百花酒 狂題幾首詩 來朝又分袂 後會鬢應絲

失意已春殘 歸愁與別難 山分關路細 江遶夜城寒 草色連晴坂 鼉聲離曉灘 差池是秋賦 何以暫懷安

醉後情俱遠 難忘素滻間 照花深處月 當戶舊時山 事想同清話 歡期一破顏 風流還愛竹 此夜尚思閑

不遇修寺日 無錢入影堂 故來空禮拜 臨去重添香 僧得名難近 燈傳火已長 發心依止後 借住有鄰房

領得賣珠錢 還歸銅柱邊 看兒調小象 打鼓放新船 醉後眠神樹 耕時語瘴煙 又逢衰蹇老 相問莫知年

初日照楊柳 玉樓含翠陰 啼春獨鳥思 望遠佳人心 幽怨貯瑤瑟 韶光凝碧林 所思曾不見 芳草意空深

洞庭秋色起 哀狖更難聞 身往海邊郡 帆懸天際雲 炎州羅翠鳥 瘴嶺控蠻軍 信息來非易 堪悲此路分

吳楚半秋色 渡江逢葦花 雲侵帆影盡 風逼雁行斜 返照開嵐翠 寒潮蕩浦沙 余將何所往 海嶠擬營家

帝鄉歸未得 辛苦事羇遊 別館一尊酒 客程千里秋 霜風紅葉寺 夜雨白蘋洲 長恐此時淚 不禁和恨流

路岐長不盡 客恨杳難通 蘆荻晚汀雨 柳花南浦風 亂鐘嘶馬急 殘日半帆紅 却羨漁樵侶 閑歌落照中

野人閑種樹 樹老野人前 居止白雲內 漁樵滄海邊 呼兒採山藥 放犢飲溪泉 自著養生論 無煩憂暮年

信來淮上郡 楚岫入秦雲 自顧爲儒者 何由答使君 蛻風蟬半失 阻雨鴈頻聞 欲識平生分 他時別紀勳

豈無故鄉路 路遠未成歸 關內相知少 海邊來信稀 離雲空石穴 芳草偃郊扉 謝子一留宿 此心聊息機

天涯秋光盡 木末羣鳥還 夜久遊子息 月明岐路閑 風生淮水上 帆落楚雲間 此意竟誰見 行行非故關

孤雲與歸鳥 千里片時間 念我一何滯 辭家久未還 微陽下喬木 遠色隱秋山 臨水不敢照 恐驚平昔顏

雲門夾峭石 石路蔭長松 谷響猨相應 山深水復重 餐霞人不見 採藥客猶逢 獨宿靈潭側 時聞岳頂鐘

窮途別故人 京洛泣風塵 在世即應老 他鄉又欲春 平生空志學 晚歲拙謀身 靜話歸休計 唯將海上親

閑想白雲外 了然清淨僧 松門山半寺 夜雨佛前燈 此境可長住 浮生自不能 一從林下別 瀑布幾成冰

歲暮見華髮 平生志半空 孤雲不我棄 歸隱與誰同 枉道紫宸謁 妨栽丹桂叢 何如隨野鹿 棲止石巖中

度鳥向棲急 陰蟲逢夜多 餘霞媚秋漢 迥月濯滄波 蔓草將萎絕 流年其奈何 耿然搖落思 獨酌不成歌

故國波濤隔 明時已久留 獻書雙闕晚 看月五陵秋 南棹何時返 長江憶共遊 遙知釣船畔 相望在汀洲

無成西別秦 返駕江南春 草際楚田鴈 舟中吳苑人 殘雲挂絕島 迥樹入通津 想到長洲日 門前多白蘋

斗酒故人同 長歌起北風 斜陽高壘閉 秋角暮山空 鴈叫寒流上 螢飛薄霧中 坐來生白髮 況復久從戎

新官非次受 聖主寵前勳 關雪發車晚 風濤挂席聞 海門山疊翠 湖岸郡藏雲 執簡從公後 髯參豈勝君

金馬詔何晚 茂陵居近修 客來雲雨散 鳥下梧桐秋 迥漢銜天闕 遙泉響御溝 坐看涼月上 爲子一淹留

照曜天山外 飛鴉幾共過 微紅拂秋漢 片白透長波 影促寒汀薄 光殘古木多 金霞與雲氣 散漫復相和

楊柳色已改 郊原日復低 煙生寒渚上 霞散亂山西 待月人相對 驚風鴈不齊 此心君莫問 舊國去將迷

露氣寒光集 微陽下楚丘 猨啼洞庭樹 人在木蘭舟 廣澤生明月 蒼山夾亂流 雲中君不降 竟夕自悲秋

驚鳥去無際 寒蛩鳴我傍 蘆洲生早霧 蘭隰下微霜 列宿分窮野 空流注大荒 看山候明月 聊自整雲裝

野風吹蕙帶 驟雨滴蘭橈 屈宋魂冥寞 江山思寂寥 陰霓侵晚景 海樹入迴潮 欲折寒芳薦 明神詎可招

蕩漾空沙際 虛明入遠天 秋光照不極 鳥影去無邊 勢引長雲斷 波輕片雪連 汀洲杳難到 萬古覆蒼煙

半酣走馬別 別後鎖邊城 日落月未上 鳥棲人獨行 方馳故國戀 復愴長年情 入夜不能息 何當閑此生

君生遊俠地 感激氣何高 飲盡玉壺酒 贈留金錯刀 鴈關飛霰雪 鯨海落雲濤 決去如征鳥 離心空自勞

洞庭人夜別 孤棹下湘中 露洗寒山遍 波搖楚月空 密林飛暗狖 廣澤發鳴鴻 行值揚帆者 江分又不同

假道經淮泗 檣烏集隼旟 蕪城沙菼接 波島石林疎 海鶴空庭下 夷人遠岸居 山鄉足遺老 佇聽薦賢書

緣危路忽窮 投宿值樵翁 鳥下山含暝 蟬鳴露滴空 石門斜月入 雲竇暗泉通 寂寞生幽思 心疑舊隱同

日飲巴江水 還啼巴岸邊 秋聲巫峽斷 夜影楚雲連 露滴青楓樹 山空明月天 誰知泊船者 聽此不能眠

主意思政理 牧人官不輕 樹多淮右地 山遠汝南城 望稼周田隔 登樓楚月生 懸知蔣亭下 渚鶴伴閑行

魏宮歌舞地 蝶戲鳥還鳴 玉座人難到 銅臺雨滴平 西陵樹不見 漳浦草空生 萬恨盡埋此 徒懸千載名

語別在中夜 登車離故鄉 曙鐘寒出岳 殘月迥凝霜 風柳條多折 沙雲氣盡黃 行逢海西鴈 零落不成行

湘中有岑穴 君去挂帆過 露細蒹葭廣 潮迴島嶼多 汀洲延夕照 楓葉墜寒波 應使同漁者 生涯許釣歌

處處松陰滿 樵開一逕通 鳥歸雲壑靜 僧語石樓空 積翠含微月 遙泉韻細風 經行心不厭 憶在故山中

蒼翠霾高雪 西峯鳥外看 久披山衲壞 孤坐石牀寒 盥手水泉滴 燃燈夜燒殘 終期老雲嶠 煮藥伴中餐

金陵山色裏 蟬急向秋分 迥寺橫洲島 歸僧渡水雲 夕陽依岸盡 清磬隔潮聞 遙想禪林下 鑪香帶月焚

夕陽逢一雨 夜木洗清陰 露氣竹窗靜 秋光雲月深 煎嘗靈藥味 話及故山心 得意兩不寐 微風生玉琴

金甲耀兜鍪 黃金拂紫騮 叛羌旗下戮 陷壁夜中收 霜霰戎衣月 關河磧氣秋 箭瘡殊未合 更遣擊蘭州

火發龍山北 中宵易左賢 勒兵臨漢水 驚鴈散胡天 木落防河急 軍孤受敵偏 猶聞漢皇怒 按劒待開邊

旌旗倒北風 霜霰逐南鴻 夜救龍城急 朝焚虜帳空 骨銷金鏃在 鬢改玉關中 却想羲軒氏 無人尚戰功

廣漠雲凝慘 日斜飛霰生 燒山搜猛獸 伏道擊迴兵 風折旗竿曲 沙埋樹杪平 黃雲飛旦夕 偏奏苦寒聲

葱蘢桂樹枝 高繫黃金羈 葉隱青蛾翠 花飄白玉墀 上鳴間關鳥 下醉遊俠兒 煬帝國已破 此中都不知

別離楊柳陌 迢遰蜀門行 若聽清猨後 應多白髮生 虹霓侵棧道 風雨雜江聲 過盡愁人處 煙花是錦城

稀逢息心侶 細話遠山期 河漢秋深夜 杉梧露滴時 風傳林磬響 月掩草堂遲 坐臥禪心在 浮生皆不知

嘶馬發相續 行次夏王臺 鎖郡雲陰暮 鳴笳燒色來 霜繁邊上宿 鬢改磧中迴 悵望胡沙曉 驚蓬朔吹催

的的星河落 霑苔復灑松 濕光微泛草 石翠澹搖峰 野觀雲和月 秋城漏間鐘 知君親此境 九陌少相逢

堯女樓西望 人懷太古時 海波通禹鑿 山木閉虞祠 鳥道殘虹挂 龍潭返照移 行雲如可馭 萬里赴心期

黃河岸柳衰 城下渡流澌 年長從公懶 天寒入府遲 家山望幾遍 魏闕赴何時 懷古心誰識 應多謁舜祠

落帆人更起 露草滿汀洲 遠狖啼荒嶠 孤螢溺漫流 積陰開片月 爽氣集高秋 去去胡爲戀 搴芳時一遊

挂錫中峯上 經行踏石梯 雲房出定後 岳月在池西 峭壁殘霞照 欹松積雪齊 年年著山屐 曾得到招提

中天白雲散 集客郡齋時 陶性聊飛爵 看山忽罷碁 雪花凝始散 木葉脫無遺 靜理良多暇 招邀愜所思

爲客自堪悲 風塵日滿衣 承明無計入 舊隱但懷歸 雪積孤城暗 燈殘曉角微 相逢喜同宿 此地故人稀

虛室焚香久 禪心悟幾生 濾泉侵月起 掃徑避蟲行 樹隔前朝在 苔滋廢渚平 我來風雨夜 像設一燈明

心偶羨明代 學詩觀國風 自從來闕下 未勝在山中 丹桂日應老 白雲居久空 誰能謝詩去 聊與此生同

灞原風雨定 晚見鴈行頻 落葉他鄉樹 寒燈獨夜人 空園白露滴 孤壁野僧隣 寄臥郊扉久 何門致此身

掃君園林地 澤我清涼襟 高鳥雲路晚 孤蟬楊柳深 風微漢宮漏 月迥秦城砧 光景坐如此 徒懷經濟心

河梁送別者 行哭半非親 此路足征客 胡天多殺人 金罍照離思 寶瑟凝殘春 早晚期相見 垂楊凋復新

行行與君別 路在鴈門西 秋色見邊草 軍聲聞戍鼙 酣歌擊寶劒 躍馬上金堤 歸去咸陽里 平生志不迷

羇遊年復長 去日值秋殘 草出函關白 雲藏野渡寒 鴻多霜雪重 山廣道途難 心事何人識 斗牛應數看

有客南浮去 平生與我同 炎州結遙思 芳杜採應空 秦鴈歸侵月 湘猿戲褭楓 期君翼明代 未可戀山中

斜日挂邊樹 蕭蕭獨望間 陰雲藏漢壘 飛火照胡山 隴首行人絕 河源夕鳥還 誰爲立勳者 可惜寶刀閑

岐路今如此 還堪慟哭頻 關中成久客 海上老諸親 谷口田應廢 鄉山草又春 年年銷壯志 空作獻書人

蕪沒叢臺久 清漳廢御溝 蟬鳴河外樹 人在驛西樓 雲燒天中赤 山當日落秋 近郊經戰後 處處骨成丘

遠歸從此別 親愛失天涯 去國頻迴首 方秋不在家 鳴蛩聞塞路 冷鴈背龍沙 西次桑乾曲 洲中見荻花

一室意何有 閑門爲我開 爐香寒自滅 履雪飯初迴 窗迥孤山入 燈殘片月來 禪心方此地 不必訪天台

聊憑危堞望 倍起異鄉情 霜落蒹葭白 山昏霧露生 河灘胡鴈下 戎壘漢鼙驚 獨樹殘秋色 狂歌淚滿纓

長亭晚送君 秋色渡江濆 衰柳風難定 寒濤雪不分 猨聲離楚峽 帆影入湘雲 獨泛扁舟夜 山鐘可臥聞

相思邊草長 迴望水連空 鴈過當行次 蟬鳴復客中 壯年看即改 羸病計多同 儻宿林中寺 深憑問遠公

故人今在剡 秋草意如何 嶺暮雲霞雜 潮迴島嶼多 沃洲僧幾訪 天姥客誰過 歲晚偏相憶 風生隔楚波

臨水獨相送 歸期千里間 雲迴逢過雨 路轉入連山 一騎行芳草 新蟬發故關 遙聆茂陵下 夜啓竹扉閑

閑居誰厭僻 門掩漢祠前 山色夏雲映 樹陰幽草連 晴光分渚曲 綠氣冒原田 何日遠遊罷 高枝已噪蟬

夜木動寒色 雒陽城闕深 如何異鄉思 更抱故人心 微月關山遠 閑堦霜霰侵 誰知石門路 待與子同尋

朝與城闕別 暮同麋鹿歸 鳥鳴松觀靜 人過石橋稀 木葉搖山翠 泉痕入澗扉 敢招仙署客 暫此拂朝衣

陰魄出海上 望之增苦吟 冷搜驪頷重 寒徹蚌胎深 皓氣籠諸夏 清光射萬岑 悠然天地內 皎潔一般心

樹下孤石坐 草間微有霜 同人不同北 雲鳥自南翔 迢遰夜山色 清泠泉月光 西風耿離抱 江海遙相望

殿中日相命 開尊話舊時 餘鐘催鳥絕 積雪阻僧期 林靜寒光遠 天陰曙色遲 今夕復何夕 人謁去難追

寒鴈過原急 渚邊秋色深 煙霞向海島 風雨宿園林 俱住明時願 同懷故國心 未能先隱跡 聊此一相尋

雲門秋却入 微徑久無人 後夜中峰月 空林百衲身 寂寥寒磬盡 盥漱瀑泉新 履跡誰相見 松風掃石塵

弟子人天遍 童年在沃洲 開禪山木長 浣衲海沙秋 振錫搖汀月 持瓶接瀑流 赤城何日上 鄙願從師遊

我生求羽化 齋沐造仙居 葛蔓沒丹井 石函盛道書 寒松多偃側 靈洞遍清虛 一就泉西飲 雲中採藥蔬

山空蕙氣香 乳管折雲房 願值壺中客 親傳肘後方 三更禮星斗 寸匕服丹霜 默坐樹陰下 仙經橫石牀

浩渺行無極 揚帆但信風 雲山過海半 鄉樹入舟中 波定遙天出 沙平遠岸窮 離心寄何處 目斷曙霞東

寺近朝天路 多聞玉珮音 鑒人開慧眼 歸鳥息禪心 磬接星河曙 窗連夏木深 此中能宴坐 何必在雲林

平生閑放久 野鹿許爲羣 居止鄰西岳 軒窗度白雲 齋心飯松子 話道接茅君 漢主思清淨 休書諫獵文

同人家鄠杜 相見罷官時 野坐苔生石 荒居菊入籬 聽蟬臨水久 送鶴背山遲 未擬還城闕 溪僧別有期

休官不到闕 求靜匪營他 種藥唯愁晚 看雲肯厭多 渚邊逢鷺下 林表伴僧過 閑檢仙方試 松花酒自和

玉榼酒頻傾 論功笑李陵 紅韁跑駿馬 金鏃掣秋鷹 塞迥連天雪 河深徹底冰 誰言提一劍 勤苦事中興

論文期雨夜 飲酒及芳晨 坐歎百花發 潛驚雙鬢新 舊交多得路 別業遠仍貧 便欲辭知己 歸耕海上春

去覲毘陵日 秋殘建業中 莎垂石城古 山闊海門空 灌木寒檣遠 層波皓月同 何當復讎校 春集少陽宮

華堂開翠簟 惜別玉壺深 客去當煩暑 蟬鳴復此心 廢城喬木在 古道濁河侵 莫慮西遊遠 西關絕隴陰

臘景不可犯 從戎難自由 憐君急王事 走馬赴邊州 岳雪明日觀 海雲冒營丘 慙無斗酒瀉 敢望御重裘

古樹何人種 清陰減昔時 莓苔根半露 風雨節偏危 蟲蠹心將穴 蟬催葉向衰 樵童不須翦 聊起邵公思

君馬勒金羈 君家貯玉笄 白雲登峴首 碧樹醉銅鞮 澤廣荆州北 山多漢水西 鹿門知不隱 芳草自萋萋

石田虞芮接 種樹白雲陰 穴閉神踪古 河流禹鑿深 樵人應滿郭 僊鳥幾巢林 此會偏相語 曾供雪夜吟

路岐人不見 尚得記心中 月憶瀟湘渚 春生蘭杜叢 鳥啼花半落 人散爵方空 所贈誠難荅 泠然一雅風

離人非逆旅 有弟謫連州 楚雨霑猨暮 湘雲拂鴈秋 蒹葭行廣澤 星月棹寒流 何處江關鏁 風濤阻客愁

點點抱離念 曠懷成怨歌 高臺試延望 落照在寒波 此地芳草歇 舊山喬木多 悠然暮天際 但見鳥相過

高高丹桂枝 嫋嫋女蘿衣 密葉浮雲過 幽陰暮鳥歸 月和風翠動 花落瀑泉飛 欲翦蘭爲佩 中林露未晞

辟書丞相草 招作廣陵行 隋柳疎淮岸 汀洲接海城 楚檣經雨泊 煙月隔潮生 誰與同尊俎 雞鸞集虎營

北風吹別思 落月度關河 樹隱流沙短 山平近塞多 鴈池戎馬飲 鵰帳戍人過 莫慮行軍苦 華夷道正和

主人同露坐 明月在高臺 咽咽陰蟲叫 蕭蕭寒鴈來 影搖疎木落 魄轉曙鐘開 幸免丹霞映 清光溢酒杯

門前九陌塵 石上定中身 近放遼天鶴 曾爲南岳人 臘高松葉換 雪盡茗芽新 一自傳香後 名山願卜鄰

碧草徑微斷 白雲扉晚開 罷琴松韻發 鑒水月光來 宿鳥排花動 樵童澆竹迴 與君同露坐 澗石拂青苔

玉洞仙何在 爐香客自焚 醮壇圍古木 石磬響寒雲 曙月孤霞映 懸流峭壁分 心知人世隔 坐與鶴爲羣

秋光動河漢 耿耿曙難分 墮露垂叢藥 殘星間薄雲 心懸赤城嶠 志向紫陽君 鴈過海風起 蕭蕭時獨聞

湖裏尋君去 樵風往返吹 樹喧巢鳥出 路細葑田移 漚苧成魚網 枯根是酒巵 老年唯自適 生事任羣兒

不餌住雲溪 休丹罷藥畦 杏花虛結子 石髓任成泥 掃地青牛臥 栽松白鶴棲 共知仙女麗 莫是阮郎妻

真人俄整舃 雙鶴屢飛翔 恐入壺中住 須傳肘後方 霓裳雲氣潤 石徑朮苗香 一去何時見 仙家日月長

却憶天台去 移居海島空 觀寒琪樹碧 雪淺石橋通 漱齒飛泉外 餐霞早境中 終期赤城裏 披氅與君同

謝眺題詩處 危樓壓郡城 雨餘江水碧 雲斷雪山明 錦繡來仙境 風光入帝京 恨無青玉案 何以報高情

禁署方懷忝 綸闈已再加 暫來西掖路 還整上清槎 恍惚歸丹地 深嚴宿絳霞 幽襟聊自適 閑弄紫薇花

廢刈鏡湖田 上書紫閣前 愁人久委地 詩道未聞天 不是燒金手 徒拋釣月船 多慚兄弟意 不敢問林泉

瑞氣遶宮樓 皇居信上遊 遠岡連聖祚 平地載神州 會合皆重譯 潺湲近八流 中興豈假問 據此自千秋

寥泬敞延英 朝班立位橫 宣傳無草動 拜舞有衣聲 鴛瓦霜消濕 蟲絲日照明 辛勤自不到 遙見似前程

處處是歡心 時康歲已深 不同三尺劒 應似五弦琴 壽笑山猶盡 明嫌日有陰 何當憐一物 亦遣斷愁吟

曙質絕埃氛 彤庭列禁軍 聖顏初對日 龍尾競緣雲 佩響交成韻 簾陰暖帶紋 逍遙豈有事 於此詠南薰

一物至周天 洪纖盡晏然 車書無異俗 甲子並豐年 奇技皆歸朴 征夫亦服田 君王故不有 台鼎合韋弦

日日聽歌謠 區中盡祝堯 蟲蝗初不害 夷狄近全銷 史筆惟書瑞 天臺絕見妖 因令匹夫志 轉欲事清朝

品物盡昭蘇 神功復帝謨 他時應有壽 當代且無虞 賜曆通遐俗 移關入半胡 鷦鷯一何幸 於此寄微軀

無戰復無私 堯時即此時 焚香臨極早 待月卷簾遲 端拱乾坤內 何言黈纊垂 君看聖明驗 只此是神龜

旭日上清穹 明堂坐聖聰 衣裳承瑞氣 冠冕蓋重瞳 花木經宵露 旌旗入仗風 何期於此地 見說是神工

五帝三皇主 蕭曹魏邴臣 文章惟返朴 戈甲盡生塵 諫紙應無用 朝綱自有倫 昇平不可記 所見是閑人

琴劒事行裝 河關出北方 秦音盡河內 魏畫自黎陽 野日村苗熟 秋霜館葉黃 風沙問船處 應得立清漳

少載琴書去 須知暫佐軍 初程見西嶽 盡室渡橫汾 元日何州在 枯風宿館聞 都門送行處 青紫騎紛紛

一曲大河聲 全家幾日行 從容長約夜 差互忽離城 鎮北胡沙淺 途中霍嶽橫 相逢莫已訊 詩雅負雄名

榆關到不可 何況出榆關 春草臨岐斷 邊樓帶日閑 人歸穹帳外 鳥亂廢營間 此地堪愁想 霜前作意還

邊城官尚惡 況乃是羈遊 別路應相憶 離亭更少留 黃沙人外闊 飛雪馬前稠 甚險穹廬宿 無爲過代州

海日東南出 應開嶺上扉 掃壇花入篲 科竹露霑衣 飯後嫌身重 茶中見鳥歸 相思愛民者 難說與親違

自得高閑性 平生向北棲 月潭雲影斷 山葉雨聲齊 庭樹人書匝 欄花鳥坐低 相留永不忘 經宿話丹梯

花開亦花落 時節暗中遷 無計延春日 可能留少年 小叢初散蝶 高柳即聞蟬 繁豔歸何處 滿山啼杜鵑

茫茫驅匹馬 歸處是荒榛 猨跡破庭雪 鼠蹤生甑塵 開門衝網斷 掃葉放苔勻 爲惜詩情錯 應難致此身

蕭條秋雨地 獨院阻同羣 一夜驚爲客 多年不見君 邊心生落日 鄉思羨歸雲 更在相思處 子規燈下聞

一行千里外 幾事寸心間 才子貧堪歎 男兒別是閑 黃河淹華岳 白日照潼關 若值鄉人問 終軍賤不還

滿魄斷埃氛 牽吟並舍聞 一年唯此夜 到晚願無雲 待賞從初出 看行過二分 嚴城亦已閉 悔不預期君

夢想青山寺 前年住此中 夜堂吹竹雨 春地落花風 舊句師曾見 清齋我亦同 浮生蹇莫問 辛苦未成功

寒空孤鳥度 落日一僧歸 近寺路聞梵 出郊風滿衣 步搖瓶浪起 盂戛磬聲微 還坐棲禪所 荒山月照扉

門前雖有徑 絕向世間行 薙草因逢藥 移花便得鶯 甘貧原是道 苦學不爲名 莫怪蒼髭晚 無機任世情

去掃冬林下 閑持未徧經 爲山低鑿牖 容月廣開庭 舊葉雲千里 生涯水一瓶 還應覓新句 看雪倚禪扃

八月曾殊選 三星固異儀 祔陵經灞滻 歸賵雜華夷 旌去題新諡 宮存鏁素幃 重泉應不恨 生見太平時

月落娥兼隱 宮空后豈還 銜哀窮地界 親蒞泣天顏 舊住留丹藥 新陵在碧山 國人傷莫及 應只詠關關

配聖三朝隔 靈儀萬姓哀 多年好黃老 舊日薦賢才 道著標彤管 宮閑閉綠苔 平生六衣在 曾著祀高禖

無媒甘下飛 君子尚麻衣 歲月終榮在 家園近且歸 山光臨舜廟 河氣隔王畿 甚積湯原思 青青宿麥肥

權門多見薄 吾道豈終行 散地徒憂國 良時不在城 花繁春正王 茶美夢初驚 賴有茲文在 猶堪暢此生

幾世瞢農桑 凶年竟失鄉 朽關生濕菌 傾屋照斜陽 雨水淹殘臼 葵花壓倒牆 明時豈致此 應自負蒼蒼

傍舍蟲聲滿 殘秋宿雨村 遠勞才子騎 光顧野人門 敗葉盤空蔓 彫叢露暗根 相攜未盡語 川月照黃昏

綠草閉閑院 悄然花正開 新年人未去 戊日燕還來 雨地殘枯沫 燈窗積舊煤 歸田語不忘 樗散料非才

一榜盡精選 此身猶陸沈 自無功讜分 敢抱怨尤心 暖陌開花氣 春居閉日陰 相知豈不有 知淺未知深

暫屈固何恨 所憂無此時 隔年空仰望 臨日又參差 勞力且成病 壯心能不衰 猶將琢磨意 更欲候宗師

關東歸不得 豈是愛他鄉 草碧餘花落 春閑白日長 全家期聖澤 半路敢農桑 獨立應無侶 浮生欲自傷

疎拙自沈昏 長安豈是村 春非閑客事 花在五侯門 道僻惟憂禍 詩深不敢論 揚雄若有薦 君聖合承恩

舊論已浮海 此心猶滯秦 上僚如報國 公道豈無人 巖隱懸溪瀑 城居入榻塵 漁舟即擬去 不待晚年身

長安那不住 西笑又東行 若以貧無計 何因事有成 雲峰天外出 江色草中明 謾忝相於分 吾言世甚輕

孤島如江上 詩家猶閉門 一池分倒影 空舸繫荒根 煙濕高吟石 雲生偶坐痕 登臨有新句 公退與誰論

幕府盡平蠻 客留戎閫間 急流霜夾水 輕靄日連山 設醴徒慙楚 爲郎未姓顏 斯文苦不勝 會擬老民間

貴宅登臨地 春來見物華 遠江橋外色 繁杏竹邊花 戍客烽樓迥 文君酒幔斜 新題好不極 珠府未窮奢

一戰便抽兵 蠻孤吉浪平 通連無舊穴 要害有新城 晝卒烽前寢 春農界上耕 高樓一擬望 新雨劒南清

瀘水斷囂氛 妖巢已自焚 漢江無敵國 蠻物在迴軍 越雟通遊國 苴哶閉聚蚊 空餘羅鳳曲 哀思滿邊雲

流落傷寒食 登臨望歲華 村毬高過索 墳樹綠和花 晉聚應搜火 秦喧定走車 誰知恨榆柳 風景似吾家

溪邊人浣紗 樓下海棠花 極望雖懷土 多情擬置家 前山應象外 此地已天涯 未有銷憂賦 梁王禮欲奢

丈室久多病 小園晴獨遊 鳴蛩孤燭雨 啅雀一籬秋 聖主恩難謝 生靈志亦憂 他年誰識我 心跡在徐州

溫燠坐相侵 羅襦一水沈 拜深知有意 令背不無心 近住應名玉 前生約姓陰 東山期已定 相許便抽簪

何事盡參差 惜哉吾子詩 日令銷此道 天亦負明時 有路當重振 無門即不知 何當見堯日 相與啜澆漓

盡日行方到 何年獨此林 客歸惟鶴伴 人少似師心 坐石落松子 禪牀搖竹陰 山靈怕驚定 不遣夜猨吟

長安千萬蹊 迷者自多迷 直性身難達 良時日易低 環簷消舊雪 晴氣滿春泥 那得同君去 逢峰苦愛齊

繁總近何如 君才必有餘 身歡步兵酒 吏寫魯連書 坐默聞鼙吹 庭班見雪初 沈碑若果去 一爲訪鄰居

至老不相疎 斯言不是虛 兩心宜一體 同舍又鄰居 曉角秋砧外 清雲白月初 從軍何有用 未造魯連書

三峽與三壕 門闌夢去勞 細冰和洛水 初雪灑嵩高 大雅何由接 微榮亦已逃 寒窗不可寐 風地葉蕭騷

相逢聽一吟 惟我不降心 在世憂何事 前生得至音 蒲多南去遠 汾盡北遊深 爲宿關亭日 蒼蒼曉欲臨

亭午四鄰睡 院中唯鳥鳴 當門塞鴻去 欹枕世人情 地燥蒼苔裂 天涼晚月生 歸家豈不願 辛苦未知名

日日閑車馬 誰來訪此身 一門兼鶴靜 四院與僧鄰 雨室牆穿溜 風窗筆染塵 空餘氣長在 天子用平人

故國有如夢 省來長遠遊 清晨起閑院 疎雨似深秋 宿寢書稜疊 行吟杖跡稠 天晴豈能出 春暖未更裘

此地潛龍寺 何基即帝臺 細花庭樹蔭 清氣殿門開 長老多相識 旬休暫一來 空空亦擬解 干進幸無媒

高戶列禪房 松門到上方 像開祇樹嶺 人施蜀城香 地遍磷磷石 江移孑孑檣 林僧語不盡 身役事梁王

貔虎直沙壖 嚴更護早眠 簇霜孤驛樹 落日下江船 暫去非吳起 終休愛魯連 平羌無一術 候吏莫加籩

一閣見一郡 亂流仍亂山 未能終日住 尤愛暫時閑 唱棹吳門去 啼林杜宇還 高僧不可羨 西景掩禪關

像閣與山齊 何人致石梯 萬煙生聚落 一崦露招提 齋月人來上 殘陽鴿去栖 從邊亦已極 烽火是沈黎

三面接漁樵 前門向郡橋 岸沙崩橘樹 山徑入茶苗 夜擁軍煙合 春浮妓舸邀 此心無與醉 花影莫相燒

高檻起邊愁 荔枝誰致樓 會須敎匠坼 不欲見蠻陬 樹痺無春影 天連覺漢流 仲宣如可擬 即此是荆州

古跡是何王 平身入石房 遠村通後徑 一郡隔前岡 晝靜唯禪客 春來有女郎 獨醒迴不得 無事可焚香

幽拙未謀身 無端患不均 盜憎猶念物 花盡不知春 井邑常多弊 江山豈有神 犍爲何處在 一擬弔埋輪

條綠似垂纓 離筵日照輕 向人雖有態 傷我爲無情 橋遠孤臨水 牆低半出營 天津曾此見 亦是愴行行

巨柏與山高 玄門靜有猱 春風開野杏 落日照江濤 白璧心難說 青雲世未遭 天涯望不極 誰識詠離騷

久客孤舟上 天涯漱曉津 野芳榿似柳 江霽雪和春 吏叫能驚鷺 官麤實害身 何當窮蜀境 却憶滯遊人

雲密露晨暉 西園獨掩扉 雨新臨斷火 春冷著單衣 榆莢奔風健 蘭芽負土肥 交親不是變 自作寄書稀

孤蹇復飄零 天涯若墮螢 東風吹痼疾 暖日極青冥 蠶市歸農醉 漁舟釣客醒 論邦苦不早 祗此負王庭

歸興乍離邊 蘭橈復錦川 斫春槎枿樹 消雪土膏田 岸暖尋新菜 舟寒著舊綿 臨邛若箇是 欲向酒家眠

行止象分符 監州是戲儒 管排蠻戶遠 出箐鳥巢孤 北向秦何在 南來蜀已無 懷沙悔不及 只有便乘桴

茶興復詩心 一甌還一吟 壓春甘蔗冷 喧雨荔枝深 驟去無遺恨 幽棲已徧尋 峨眉不可到 高處望千岑

盡日遶盤飧 歸舟向蜀門 雨乾楊柳渡 山熱杏花村 淨鏡空山曉 孤燈極浦昏 邊城不是意 迴首未終恩

勞我是犍爲 南征又北移 唯聞杜鵑夜 不見海棠時 在闇曾無負 含靈合有知 州人若愛樹 莫損召南詩

盡室徧相將 中方上下方 夜深楠樹遠 春氣陌林香 聖跡留巖險 靈燈出混茫 何因將慧劒 割愛事空王

高龕險欲催 百尺洞門開 白日仙何在 清風客暫來 臨崖松直上 避石水低迴 賈掾曾空去 題詩豈易哉

賈子命堪悲 唐人獨解詩 左遷今已矣 清絕更無之 畢竟吾猶許 商量衆莫疑 嘉陵四十字 一一是天資

盡室可招魂 蠻餘出蜀門 雹涼隨雨氣 江熱傍山根 蠶月繰絲路 農時碌碡村 干將磨欲盡 無位可酬恩

千尋萬仞峰 靈寶號何從 盛立同吾道 貪程阻聖蹤 嶺奇應有藥 壁峭盡無松 那得休于是 蹉跎亦臥龍

竹少竹更重 碧鮮疆更名 有欄常凭立 無徑獨穿行 夕月陰何亂 春風葉盡輕 已聞圖畫客 兼寫薛先生

盤逕入依依 旋驚幽鳥飛 尋多苔色古 踏碎籜聲微 鞭節橫妨戶 枝梢動拂衣 前溪聞到處 應接釣魚磯

戛戛復差差 一叢千萬枝 格如僧住處 栽得吏閑時 筍自廳中出 根從府外移 從軍無宿例 空想夜風吹

不見上庭樹 日高聲忽吟 他人豈無耳 遠客自關心 暫落還因雨 橫飛亦向林 分明去年意 從此漸聞砧

半夜覺松雨 照書燈悄然 河聲纔淅瀝 舊業近潺湲 坐滴寒更盡 吟驚宿鶴遷 相思不相見 日短復愁牽

缾鉢鎮隨腰 怡然處寂寥 門禪從北祖 僧格似南朝 性近徒相許 緣多媿未銷 何傳能法慧 此岸要津橋

嗜慾本無性 此生長在禪 九州空有路 一室獨多年 鳴磬微塵落 移缾濕地圓 相尋偶同宿 星月坐忘眠

帝里欲何待 人間無闕遺 不能安舊隱 都屬擾明時 違理須齊辱 雄圖豈藉知 縱橫悉已悞 斯語是吾師

得官殊未喜 失計是忘愁 不是無心速 焉能有自由 涼風盈夏扇 蜀茗半形甌 笑向權門客 應難見道流

風雨禪思外 應殘木槿花 何年別鄉土 一衲代袈裟 日氣侵瓶暖 雷聲動枕斜 還當掃樓影 天晚自煎茶

何處發天涯 風雷一道賒 去聲隨地急 殘勢傍樓斜 透樹垂紅葉 霑塵帶落花 瀟湘無限思 閑看下蒹葭

初宵門未掩 獨坐對霜空 極目故鄉月 滿溪寒草風 樵聲當嶺上 僧語在雲中 正恨歸期晚 蕭蕭聞塞鴻

通咽遠華罇 泛觴名自君 淨看籌見影 輕動酒生紋 細滴隨杯落 來聲就浦分 便應半酣後 清冷漱兼雲

曉來庭戶外 草樹似依依 一夜東風起 萬山春色歸 冰消泉派動 日暖露珠晞 已醞看花酒 嬌鶯莫預飛

花飛惜不得 年長更堪悲 春盡有歸日 老來無去時 風前千片雪 鏡裏數莖絲 腸斷青山暮 獨攀楊柳枝

三年皆一閏 此閏勝常時 莫怪花開晚 都緣春盡遲 節分炎氣近 律應蕙風移 夢得成胡蝶 芳菲幸不遺

危亭秋尚早 野思已無窮 竹葉一尊酒 荷香四座風 曉煙孤嶼外 歸鳥夕陽中 漸愛湖光冷 移舟月滿空

竹屋清江上 風煙四五家 水園分芰葉 鄰界認蘆花 雨到魚翻浪 洲迴鳥傍沙 月明何處去 片片席帆斜

金威生止水 爽氣遍遙空 草色蕭條路 槐花零落風 夜來萬里月 覺後一聲鴻 莫問前程事 颯然沙上蓬

求歸方有計 惜別更堪愁 上馬江城暮 出郊山戍秋 暗銷何限事 白盡去年頭 莫怪頻惆悵 異鄉難再遊

寒窗危竹枕 月過半牀陰 嫩葉不歸夢 晴蟲成苦吟 酒無通夜力 事滿五更心 寂寞誰相似 殘燈與素琴

蕭蕭隴水側 落日客愁中 古塞一聲笛 長沙千里風 鳥無棲息處 人愛戰爭功 數夜城頭月 彎彎如引弓

征車日已遠 物候尚淒淒 風葉青桐落 露花紅槿低 心隨秦國遠 夢到楚山迷 却恨銜蘆鴈 秋飛不向西

北風吹別思 杳杳度雲山 滿望是歸處 一生猶未閑 知音方見譽 浮宦久相關 空有心如月 同居千里還

泐潭形勝地 祖塔在雲湄 浩劫有窮日 真風無墜時 歲華空自老 消息竟誰知 到此輕塵慮 功名自可遺

桂檝木蘭舟 楓江竹箭流 故人從此去 望遠不勝愁 落日低帆影 歸風引櫂謳 思君折楊柳 淚盡武昌樓

酒熟人須飲 春還鬢已秋 願逢千日醉 得逭百年愁 卒卒周姬旦 棲棲魯孔丘 平生能幾日 不及且遨遊

營營孤思通 寂寂長門夜 妾妬亦知非 君恩那不借 攜琴就玉階 調悲聲未諧 將心寄明月 流影入君懷

曾入桃溪路 仙源信少雙 洞霞飄素練 蘚壁畫陰窗 古木愁撐月 危峰欲墮江 自吟空向寂 誰共倒秋缸

北鳥飛不到 南人誰去遊 天涯浮瘴水 嶺外向潘州 草木春秋暮 猨猱日夜愁 定知遷客淚 應只對君流

疎莖秋擁翠 幽豔夕添紅 有月長燈在 無煙燼火同 香濃初受露 勢庳不知風 應笑金臺上 先隨曉漏終

巴西西北樓 堪望亦堪愁 山亂江迴遠 川清樹欲秋 晴明中雪嶺 煙靄下漁舟 寫寄朝天客 知余恨獨遊

巴江與雪山 井邑共迴環 圖寫丹青內 分明煙靄間 移君名郡興 助我小齋閑 日想登臨處 高蹤不可攀

早年登此樓 退想不勝愁 地遠二千里 時將四十秋 邅迍多失路 華皓任虛舟 詩酒雖堪使 何因得共遊

珍重巴西守 殷勤寄遠情 劒峰當戶碧 詩韻滿樓清 日照涪川闊 煙籠雪嶠明 徵黃看即及 莫歎滯江城

志乖多感物 臨眺更增愁 暑候雖云夏 江聲已似秋 雪遙難辨木 村近好維舟 莫恨歸朝晚 朝簪擬勝遊

左綿江上樓 五馬此銷愁 暑退千山雪 風來萬木秋 邅迴猶刺郡 繫滯似維舟 即有徵黃日 名川莫厭遊

長聽巴西事 看圖勝所聞 江樓明返照 雪嶺亂晴雲 景象詩情在 幽奇筆跡分 使君徒說好 不祗怨離羣

樓因藩邸號 川勢似依樓 顯敞含清暑 嵐光入素秋 山宜姑射貌 江泛李膺舟 郢曲思朋執 輕紗畫勝遊

極目郡城樓 浮雲拂檻愁 政成多暇日 詩思動先秋 遠霽千巖雪 隨波一葉舟 昔曾窺粉繪 今願許陪遊

隔政代君侯 多慚跡令猷 山光來戶牖 江鳥滿汀洲 雅韻徵朝客 清詞寫郡樓 至今謠未已 注意在洋州

殘花何處藏 盡在牡丹房 嫩蘂包金粉 重葩結繡囊 雲凝巫峽夢 簾閉景陽粧 應恨年華促 遲遲待日長

的的墮芊蒼 茫茫不記年 幾逢疑虎將 應逐犯牛仙 擇地依蘭畹 題詩間錦錢 何時成五色 却上女媧天

雪霜知勁質 今古占嘉名 斷砌盤根遠 疎林偃蓋清 鶴棲何代色 僧老四時聲 鬱鬱心彌久 煙高萬井生

書屋倚麒麟 不同牛馬路 牀頭萬卷書 溪上五龍渡 井汲冽寒泉 桂花香玉露 茅簷無外物 只見青雲護

新正圓月夜 尤重看燈時 累塔嫌沙細 成文訝筆遲 歸牛疑燧落 過鴈悞書遲 生惜蘭膏燼 還爲隔歲期

舉燭光纔起 揮毫勢競分 點時驚墜石 挑處接崩雲 辭異秦丞相 銘非竇冠軍 唯愁殘焰落 逢玉亦俱焚

多寶神光動 生金瑞色浮 照人低入郭 伴月夜當樓 熏穴應無取 焚林固有求 夜闌陪玉帳 不見九枝留

高樹臨溪豔 低枝隔竹繁 何須是桃李 然後欲忘言 擬折魂先斷 須看眼更昏 誰知南陌草 却解望王孫

白衣方外人 高閑溪中鶴 無心戀稻粱 但以林泉樂 赤霄終得意 天池俟飛躍 歲晏入帝鄉 期君在寥廓

春情不可狀 豔豔令人醉 暮水綠楊愁 深窗落花思 吳宮新暖日 海燕雙飛至 秋思逐煙光 空濛滿天地

抱琴出南樓 氣爽浮雲滅 松風吹天簫 竹路踏碎月 後山鶴唳定 前浦荷香發 境寂良夜深 了與人間別

曉發潺湲亭 夜宿潺湲水 風篁掃石瀨 琴聲九十里 光奔覺來眼 寒落夢中耳 曾向三峽行 巴江亦如此

涼風西海來 直渡洞庭水 翛翛木葉下 白浪連天起 蘅蘭委皓雪 百草一時死 摧殘負志人 感歎何窮已

昔我覩雲夢 窮秋經汨羅 靈均竟不返 怨氣成微波 奠桂開古祠 朦朧入幽蘿 落日瀟湘上 淒涼吟九歌

南雲哭重華 水死悲二女 天邊九點黛 白骨迷處所 朦朧波上瑟 清夜降北渚 萬古一雙魂 飄飄在煙雨

子雲吞白鳳 遂吐太玄書 幽微十萬字 枝葉何扶疎 婉孌猛虎口 甘言累其初 一覩美新作 斯瑕安可除

昔竊不死藥 奔空有嫦娥 盈盈天上豔 孤潔棲金波 織女了無語 長宵隔銀河 軋軋揮素手 幾時停玉梭

洞房三五夕 金釭凝焰滅 美人抱雲和 斜倚紗窗月 沈吟想幽夢 閨思深不說 弦冷玉指寒 含顰待明發

朔雁銜邊秋 寒聲落燕代 先驚愁人耳 顏髮潛消改 凝雲蔽洛浦 夢寐勞光彩 天邊無書來 相思淚成海

東吳有賦客 願識陽臺仙 彩毫飛白雲 不減郢中篇 楚水五月浪 輕舟入暮煙 巫雲多感夢 桂檝早回旋

八月白露濃 芙蓉抱香死 紅枯金粉墮 寥落寒塘水 西風團葉下 疊縠參差起 不見櫂歌人 空垂綠房子

江上青蓮宮 人間蓬萊島 煙霞與波浪 隱暎樓臺好 潮門梵音靜 海日天光早 願與靈鷲人 吟經此終老

四月桑半枝 吳蠶初弄絲 江行好風日 燕舞輕波時 去事旋成夢 來歡難預期 唯憑東流水 日夜寄相思

南國有佳人 輕盈綠腰舞 華筵九秋暮 飛袂拂雲雨 翩如蘭苕翠 婉如游龍舉 越豔罷前溪 吳姬停白紵

慢態不能窮 繁姿曲向終 低回蓮破浪 凌亂雪縈風 墜珥時流盻 修裾欲遡空 唯愁捉不住 飛去逐驚鴻

孤鶴長松顛 獨宿萬巖雨 龍湫在石腳 引袂時一取 驚風折喬木 飛焰獵窗戶 半夜霹靂聲 高齋有人語

不覺春物老 塊然湖上樓 雲沙鷓鴣思 風日沅湘愁 去翼滅雲夢 來帆指昭丘 所嗟芳桂晚 寂寞對汀洲

漢陽抱青山 飛樓暎湘渚 白雲蔽黃鶴 綠樹藏鸚鵡 憑高送春目 流恨傷千古 遐思禰衡才 令人怨黃祖

回雪舞縈盈 縈盈若回雪 腰支一把玉 秪恐風吹折 如能買一笑 滿斗量明月 安得金蓮花 步步承羅襪

楚國傲名客 九州徧芳聲 白衣謝簪紱 雲臥重巖扃 長波飛素舸 五月下南溟 大笑相逢日 天邊作酒星

七年一雲雨 常恨輝容隔 天末又分襟 離憂鬢堪白 顧回凌潮檝 且著登山屐 共期羅浮秋 與子醉海色

塵愁老來顏 久與江山隔 逍遙澄湖上 洗眼見秋色 涼波弄輕櫂 湖月生遠碧 未減遙客情 西望杳何極

田田八九葉 散點綠池初 嫩碧纔平水 圓陰已蔽魚 浮萍遮不合 弱荇繞猶疎 半在春波底 芳心卷未舒

灩灩流光淺 娟娟汎露輕 雲間龍爪落 簾上玉鉤明 桂樹枝猶小 仙人影未成 欲爲千里別 倚幌獨含情

古岸陶爲器 高林盡一焚 燄紅湘浦口 煙濁洞庭雲 迥野煤飛亂 遙空爆響聞 地形穿鑿勢 恐到祝融墳

灘惡黃牛吼 城孤白帝秋 水寒巴字急 歌迥竹枝愁 樹暗荆王館 雲昏蜀客舟 瑤姬不可見 行雨在高丘

伯業隨流水 寒蕪上古城 長空橫海色 斷岸落潮聲 八極悲扶拄 五湖來止傾 東南天子氣 掃地入函京

楚色籠青草 秋風洗洞庭 夕霏生水寺 初月盡雲汀 櫂響來空闊 漁歌發杳冥 欲浮闌下艇 一到斗牛星

瑤臺煙霧外 一去不迴心 清海蓬壺遠 秋風碧落深 墮翎留片雪 雅操入孤琴 豈是籠中物 雲蘿莫更尋

月華臨霽雪 皓彩射貂裘 桂酒寒無醉 銀笙凍不流 懷哉梁苑客 思作剡溪遊 竟夕吟瓊樹 川途恨阻修

巖嶂隨高步 琴尊奉勝遊 金風吹綠簟 湘水入朱樓 朗抱雲開月 高情鶴見秋 登臨多暇日 非爲賦消憂

五仙騎五羊 何代降茲鄉 澗有堯年韭 山餘禹日糧 樓臺籠海色 草樹發天香 浩嘯波光裏 浮溟興甚長

行盡崎嶇路 驚從汗漫遊 青天豁眼快 碧海醒心秋 便欲尋河漢 因之犯斗牛 九霄身自致 何必遇浮丘

南溟吞越絕 極望碧鴻濛 龍渡潮聲裏 雷喧雨氣中 趙佗丘壠滅 馬援鼓鼙空 遐想魚鵬化 開襟九萬風

木落波浪動 南飛聞夜鴻 參差天漢霧 嘹唳月明風 野水蓮莖折 寒泥稻穗空 無令一行侶 相失五湖中

搖落江天裏 飄零倚客舟 短篇纔遣悶 小釀不供愁 沙雨潮痕細 林風月影稠 書空閑度日 深擁破貂裘

處俗常如病 看花亦似秋 若無時復酒 寧遣鎮長愁 漸覺身非我 都迷蝶與周 何煩五色藥 尊下即丹丘

筠桂晚蕭疎 任人嘲宰予 鳥驚林下夢 風展枕前書 正作莊生蝶 誰知惠子魚 人間無樂事 直擬到華胥

露冷芳意盡 稀疎空碧荷 殘香隨暮雨 枯蘂墮寒波 楚客罷奇服 吳姬停櫂歌 涉江無可寄 幽恨竟如何

本乏煙霞志 那隨鴛鷺遊 一枝仍未定 數粒欲何求 溟漲道途遠 荆吳雲雪愁 會登梅嶺翠 南翥入炎洲

大雅無憂怨 宵民有愛憎 魯侯天不遇 臧氏爾何能 慘慘心如虺 營營舌似蠅 誰於銷骨地 一鑒玉壺冰

吾道成微哂 時情付絕言 鳳兮衰已盡 犬也吠何繁 輕重憂衡曲 妍媸慮鏡昏 方忻耳目淨 誰到翟公門

靜談雲鶴趣 高會兩三賢 酒思彈琴夜 茶芳向火天 兔裘堆膝暖 鳩杖倚牀偏 各厭池籠窄 相看意浩然

撥火垂簾夕 將暄向冷天 悶斟壺酒暖 愁聽雨聲眠 處世心悠爾 干時思索然 春光看已半 明日又藏煙

別筵欲盡秋 一醉海西樓 夜雨寒潮水 孤燈萬里舟 酒飛鸚鵡重 歌送鷓鴣愁 惆悵三年客 難期此處遊

九江寒露夕 微浪北風生 浦嶼漁人火 蒹葭鳧鴈聲 頹雲晦廬岳 微鼓辨湓城 遠憶天邊弟 曾從此路行

且詠閑居賦 飛翔去未能 春風花嶼酒 秋雨竹溪燈 世路變陵谷 時情驗友朋 達生書一卷 名利付春冰

瀟灑二白鶴 對之高興清 寒溪侶雲水 朱閣伴琴笙 顧慕稻粱惠 超遙江海情 應攜帝鄉去 仙闕看飛鳴

雲臥竟不起 少微空隕光 唯應孔北海 爲立鄭公鄉 舊館苔蘚合 幽齋松菊荒 空餘書帶草 日日上階長

紫府靜沈沈 松軒思別琴 水流寧有意 雲汎本無心 錦洞桃花遠 青山竹葉深 不因時賣藥 何路更相尋

不須留薏苡 重遣世人疑 瘴染面如蘗 愁熏頭似絲 黃梅住雨外 青草過湖時 今日開湯網 冥飛亦未遲

玉醴浮金菊 雲亭敞玳筵 晴山低畫浦 斜雁遠書天 謝朓離都日 殷公出守年 不知瑤水讌 誰和白雲篇

採藥陶貞白 尋山許遠遊 刀圭藏妙用 巖洞契冥搜 花月三江水 琴尊一葉舟 羨君隨野鶴 長揖稻粱愁

酒爲看花醞 花須趁酒紅 莫令芳樹晚 使我綠尊空 金谷園無主 桃源路不通 縱非乘露折 長短盡隨風

面南一片黑 俄起北風顛 浪潑巴陵樹 雷燒鹿角田 魚龍方簸蕩 雲雨正喧闐 想赭君山日 秦皇怒赫然

巨浸吞湘澧 西風忽怒號 水將天共黑 雲與浪爭高 羽化思乘鯉 山漂欲抃鼇 陽烏猶曝翅 真恐濕蟠桃

汗漫鋪澄碧 朦朧吐玉盤 雨師清滓穢 川后掃波瀾 氣射繁星滅 光籠八表寒 來從雲漲迥 路上碧霄寬

熠燿遊何處 蟾蜍食漸殘 櫂翻銀浪急 林映白虹攢 練彩連河曉 冰暉壓樹乾 夜深高不動 天下仰頭看

種樹人何在 攀枝空歎嗟 人無重見日 樹有每年花 滿院雀聲莫 半庭春景斜 東風不知恨 徧地落餘霞

相逢在總角 與子即同心 隱石那知玉 披沙始遇金 蘭秋香不死 松晚翠方深 各保芳堅性 寧憂霜霰侵

莫惜三更坐 難消萬里情 同看一片月 俱在廣州城 淚逐金波滿 魂隨夜鵲驚 支頤鄉思斷 無語到雞鳴

旭日高山上 秋天大海隅 黃花羅粔籹 絳實簇茱萸 病久歡情薄 鄉遙客思孤 無心同落帽 天際望歸途

海雨洗塵埃 月從空碧來 水光籠草樹 練影挂樓臺 皓曜迷鯨目 晶熒失蚌胎 宵分凭檻望 應合見蓬萊

墻陰數行字 懷舊慘傷情 薜荔侵年月 莓苔壓姓名 逝川前後水 浮世短長生 獨立秋風暮 凝顰隔郢城

玉棺來九天 鳧舃掩窮泉 蕪沒池塘嶼 淒涼翰墨筵 短期存大夢 舊好委浮煙 我有幽蘭曲 因君遂絕弦

初地無階級 餘基數尺低 天香開茉莉 梵樹落菩提 驚俗生真性 青蓮出淤泥 何人得心法 衣鉢在曹溪

晚景微雨歇 逍遙湖上亭 波閑魚弄餌 樹靜鳥遺翎 性野難依俗 詩玄自入冥 何繇遂瀟灑 高枕對雲汀

雨氣消殘暑 蒼蒼月欲升 林間風捲簟 欄下水搖燈 迥野垂銀鏡 層巒挂玉繩 重期浮小檝 來摘半湖菱

嶺日開寒霧 湖光蕩霽華 風烏搖逕柳 水蝶戀幽花 蜀國地西極 吳門天一涯 輕舟欄下去 點點入湘霞

高秋憑遠檻 萬里看新晴 重霧披天急 千雲觸石輕 湖山四五點 湘雁兩三聲 遙想潘園裏 琴尊興轉清

草色綠溪晚 梅香生縠文 雲天斂餘霽 水木籠微曛 垂釣坐方嶼 幽禽時一聞 何當五柳下 酌醴吟庭筠

朦朧南溟月 汹湧出雲濤 下射長鯨眼 遙分玉兔毫 勢來星斗動 路越青冥高 竟夕瞻光彩 昂頭把白醪

病髮乾垂枕 臨風強起梳 蝶飛魂尚弱 蟻鬬體猶虛 瘦骨呻吟後 羸容几杖初 庭幽行藥靜 涼暑翠筠疎

尋仙向玉清 獨倚雪初晴 木落寒郊迥 煙開疊嶂明 片雲盤鶴影 孤磬雜松聲 且共探玄理 歸途月未生

海月出銀浪 湖光射高樓 朗吟無淥酒 賤價買清秋 氣冷魚龍寂 輪高星漢幽 他鄉此夜客 對景餞多愁

碌碌復碌碌 百年雙轉轂 志士終夜心 良馬白日足 俱爲不等閑 誰是知音目 眼中兩行淚 曾弔三獻玉

莫居暗室中 開目閉目同 莫趨碧霄路 容飛不容步 暗室未可居 碧霄未可趨 勸君跨仙鶴 日下雲爲衢

天河墮雙魴 飛我庭中央 掌握尺餘雪 劈開腸有璜 見令饞舌短 烹遶鄰舍香 一得古詩字 與玉含異藏

荆卿重虛死 節烈書前史 我歎方寸心 誰論一時事 至今易水橋 寒風兮蕭蕭 易水流得盡 荆卿名不消

持戈簇邊日 戰罷浮雲收 露草泣寒霽 夜泉鳴隴頭 三尺握中鐵 氣衝星斗牛 報國不拘貴 憤將平虜讎

寄居延壽里 爲與延康鄰 不愛延康里 愛此里中人 人非十年故 人非九族親 人有不朽語 得之煙山春

郡北最高峰 巉巖絕雲路 朝來上樓望 稍覺得幽趣 朦朧碧煙裏 羣嶺若相附 何時一登陟 萬物皆下顧

河出鳥宿後 螢火白露中 上人坐不倚 共我論量空 殘月華晻曖 遠水響玲瓏 爾時無了夢 茲宵方未窮

松陰連竹影 中有蕪苔井 清風此地多 白日空自永 景陽公幹孫 詩句得真景 勸我不須歸 月出東齋靜

遊子喜鄉遠 非吾憶歸廬 誰知奔他山 自欲早旋車 朝賞暮已足 圖歸願無餘 當期附鵬翼 未偶方躊躇

我看嶽西雲 君看嶽北月 長懷燕城南 相送十里別 別來千餘日 日日憶不歇 遠寄一紙書 數字論白髮

淮南臥理後 復逢君姓汲 文采非尋常 志願期卓立 深江東泛舟 夕陽眺原隰 夏夜言詩會 往往追不及

苔覆石床新 師曾占幾春 寫留行道影 焚却坐禪身 塔院關松雪 經房鎖隙塵 自嫌雙淚下 不是解空人

頭髮梳千下 休糧帶瘦容 養雛成大鶴 種子作高松 白石通宵煮 寒泉盡日舂 不曾離隱處 那得世人逢

十里尋幽寺 寒流數派分 僧同雪夜坐 鴈向草堂聞 靜語終燈焰 餘生許嶠雲 由來多抱疾 聲不達明君

此心非一事 書札若爲傳 舊國別多日 故人無少年 空巢霜葉落 疎牖水螢穿 留得林僧宿 中宵坐默然

曾宰西畿縣 三年馬不肥 債多平劍與 官滿載書歸 邊雪藏行徑 林風透臥衣 靈州聽曉角 客館未開扉

任官經一年 縣與玉峰連 竹籠拾山果 瓦瓶擔石泉 客歸秋雨後 印鎖暮鐘前 久別丹陽浦 時時夢釣船

宿衛爐煙近 除書墨未乾 馬曾金鏃中 身有寶刀瘢 父子同時捷 君王畫陣看 何當爲外帥 白日出長安

下第只空囊 如何住帝鄉 杏園啼百舌 誰醉在花傍 淚落故山遠 病來春草長 知音逢豈易 孤棹負三湘

半夜長安雨 燈前越客吟 孤舟行一月 萬水與千岑 島嶼夏雲起 汀洲芳草深 何當折松葉 拂石剡溪陰

身死聲名在 多應萬古傳 寡妻無子息 破宅帶林泉 塚近登山道 詩隨過海船 故人相弔後 斜日下寒天

已知歸白閣 山遠晚晴看 石室人心靜 冰潭月影殘 微雲分片滅 古木落薪乾 後夜誰聞磬 西峰絕頂寒

藍溪秋漱玉 此地漲清澄 蘆葦聲兼雨 芰荷香遶燈 岸頭秦古道 亭面漢荒陵 靜想泉根本 幽崖落幾層

石頭城下泊 北固暝鐘初 汀鷺潮衝起 船窗月過虛 吳山侵越衆 隋柳入唐疎 日欲躬調膳 辟來何府書

幽深足暮蟬 驚覺石床眠 瀑布五千仞 草堂瀑布邊 壇松涓滴露 嶽月泬寥天 鶴過君須看 上頭應有仙

梅樹與山木 俱應搖落初 柴門掩寒雨 蟲響出秋蔬 枯槁彰清鏡 孱愚友道書 刊文非不朽 君子自相於

圭峰霽色新 送此草堂人 麈尾同離寺 蛩鳴暫別親 獨行潭底影 數息樹邊身 終有煙霞約 天台作近鄰

歸騎雙旌遠 懽生此別中 蕭關分磧路 嘶馬背寒鴻 朔色晴天北 河源落日東 賀蘭山頂草 時動捲帆風

寒水長繩汲 丁泠數滴翻 草通石淙脈 硯帶海潮痕 嶽色何曾遠 蟬聲尚未繁 勞思當此夕 苗稼在西原

又憶西巖寺 秦原草白時 山尋樵徑上 人到雪房遲 暮磬潭泉凍 荒林野燒移 聞師新譯偈 說擬對旌麾

僻寺多高樹 涼天憶重遊 磬過溝水盡 月入草堂秋 穴蟻苔痕靜 藏蟬柏葉稠 名山思徧往 早晚到嵩丘

蕭條微雨絕 荒岸抱清源 入舫山侵塞 分泉稻接村 秋聲依樹色 月影在蒲根 淹泊方難遂 他宵關夢魂

受請終南住 俱妨去石橋 林中秋信絕 峰頂夜禪遙 寒草煙藏虎 高松月照鵰 霜天期到寺 寺置即前朝

林下中餐後 天涯欲去時 衡陽過有伴 夢澤出應遲 石磬疎寒韻 銅瓶結夜澌 殷勤訝此別 且未定歸期

拜官從祕省 署職在藩維 多故長疎索 高秋遠別離 天寒泗上醉 夜靜岳陽碁 使府臨南海 帆飛到不遲

才行古人齊 生前品位低 葬時貧賣馬 遠日哭惟妻 孤塚北邙外 空齋中嶽西 集詩應萬首 物象徧曾題

高城滿夕陽 何事欲霑裳 遷客蓬蒿暮 遊人道路長 晴湖勝鏡碧 寒柳似金黃 若有相思夢 殷勤載八行

心知衡嶽路 不怕去人稀 船裏猶鳴磬 溪頭自曝衣 有家從小別 無寺不言歸 料得逢寒住 當禪雪滿扉

別我就蓬蒿 日斜飛伯勞 龍門流水急 嵩岳片雲高 歎命無知己 梳頭落白毛 從軍當此去 風起廣陵濤

趨走迫流年 慙經此路偏 密雲埋二室 積雪度三川 生類梗萍泛 悲無金石堅 翻鴻有歸翼 極目仰聯翩

浩渺浸雲根 煙嵐沒遠村 鳥歸沙有跡 帆過浪無痕 望水知柔性 看山欲倦魂 縱情猶未已 迴馬欲黃昏

一瓶離別酒 未盡即言行 萬水千山路 孤舟幾月程 川原秋色靜 蘆葦晚風鳴 迢遰不歸客 人傳虛隱名

池滿風吹竹 時時得爽神 聲齊雛鳥語 畫卷老僧真 月出行幾步 花開到四鄰 江湖心自切 未可挂頭巾

東遊誰見待 盡室寄長安 別後葉頻落 去程山已寒 大河風色度 曠野燒煙殘 匣有青銅鏡 時將照鬢看

遠夢歸華頂 扁舟背岳陽 寒蔬修淨食 夜浪動禪床 鴈過孤峰曉 猨啼一樹霜 身心無別念 餘習在詩章

寂寥思隱者 孤燭坐秋霖 梨栗猨喜熟 雲山僧說深 寄書應不到 結伴擬同尋 廢寢方終夕 迢迢紫閣心

桐竹遶庭匝 雨多風更吹 還如舊山夜 臥聽瀑泉時 磧鴈來期近 秋鐘到夢遲 溝西吟苦客 中夕話兼思

北門楊柳葉 不覺已繽紛 值鶴因臨水 迎僧忽背雲 白鬚相並出 清淚兩行分 默默空朝夕 苦吟誰喜聞

夭壽知齊理 何曾免歎嗟 祭迴收朔雪 弔後折寒花 野水秋吟斷 空山暮影斜 弟兄相識徧 猶得到君家

波濤路杳然 衰柳落陽蟬 行李經雷電 禪前漱島泉 歸林久別寺 過越未離船 自說從今去 身應老海邊

講經春殿裏 花遶御牀飛 南海幾迴渡 舊山臨老歸 潮搖蠻草落 月溼島松微 空水既如彼 往來消息稀

閑居少鄰並 草徑入荒園 鳥宿池邊樹 僧敲月下門 過橋分野色 移石動雲根 暫去還來此 幽期不負言

雖同一城裏 少省得從容 門掩園林僻 日高巾幘慵 孤鴻來半夜 積雪在諸峰 正憶毗陵客 聲聲隔水鐘

堦前多是竹 閑地擬栽松 朱點草書疏 雪平麻履蹤 御溝寒夜雨 宮寺靜時鐘 此時無他事 來尋不厭重

原西居處靜 門對曲江開 石縫銜枯草 查根上淨苔 翠微泉夜落 紫閣鳥時來 仍憶尋淇岸 同行採蕨回

沈沈百尺餘 功就豈斯須 汲早僧出定 鑿新蟲自無 藏源重嶂底 澄翳大空隅 此地如經劫 涼潭會共枯

自從居此地 少有事相關 積雨荒鄰圃 秋池照遠山 硯中枯葉落 枕上斷雲閑 野客將禪子 依依偏往還

知音伸久屈 覲省去光輝 津渡逢清夜 途程盡翠微 雲當绵竹疊 鳥離錦江飛 肯寄書來否 原居出亦稀

草合徑微微 終南對掩扉 晚涼疎雨絕 初曉遠山稀 落葉無青地 閑身著白衣 朴愚猶本性 不是學忘機

漏鐘仍夜淺 時節欲秋分 泉聒棲松鶴 風除翳月雲 踏苔行引興 枕石臥論文 即此尋常靜 來多秖是君

一夕曾留宿 終南搖落時 孤燈岡舍掩 殘磬雪風吹 樹老因寒折 泉深出井遲 疎慵豈有事 多失上方期

將軍邀入幕 束帶便離家 身暖蕉衣窄 天寒磧日斜 火燒岡斷葦 風卷雪平沙 絲竹豐州有 春來秖欠花

毛女峰當戶 日高頭未梳 地侵山影掃 葉帶露痕書 松徑僧尋藥 沙泉鶴見魚 一川風景好 恨不有吾廬

曲江春草生 紫閣雪分明 汲井嘗泉味 聽鐘問寺名 墨研秋日雨 茶試老僧鐺 地近勞頻訪 烏紗出送迎

度歲不相見 嚴冬始出關 孤煙寒色樹 高雪夕陽山 瀑布寺應到 牡丹房甚閑 南朝遺跡在 此去幾時還

曲江春水滿 北岸掩柴關 秖有僧鄰舍 全無物映山 樹陰終日掃 藥債隔年還 猶記聽琴夜 寒燈竹屋間

關西又落木 心事復如何 歲月辭山久 秋霖入夜多 鳥從井口出 人自洛陽過 倚杖聊閑望 田家未翦禾

原寺偏鄰近 開門物景澄 磬通多葉罅 月離片雲稜 寄宿山中鳥 相尋海畔僧 唯愁秋色至 乍可在炎蒸

羈旅復經冬 瓢空盎亦空 淚流寒枕上 跡絕舊山中 淩結浮萍水 雪和衰柳風 曙光雞未報 嘹唳兩三鴻

擁策背岷峨 終南雨雪和 漱泉秋鶴至 禪樹夜猨過 高頂白雲盡 前山黃葉多 曾吟廬嶽上 月動九江波

聞道船中病 似憂親弟兄 信來從水路 身去到柴城 久別長鬚鬢 相思書姓名 忽然消息絕 頻夢却還京

身從劫劫修 果以此生周 禪定石床暖 月移山樹秋 捧盂觀宿飯 敲磬過清流 不掩玄關路 敎人問白頭

雨餘滋潤在 風不起塵沙 邊日寡文思 送君吟月華 過山干相府 臨水宿僧家 能賦焉長屈 芳春宴杏花

銅章美少年 小邑在南天 版籍多遷客 封疆接洞田 靜江鳴野鼓 發纜帶村煙 却笑陶元亮 何須憶醉眠

羨君休作尉 萬事且全身 寰海多虞日 江湖獨往人 姓名何處變 鷗鳥幾時親 別後吳中使 應須訪子真

獨自南齋臥 神閑景亦空 有山來枕上 無事到心中 簾卷侵牀月 屏遮入座風 望春春未至 應在海門東

近得雲中路 門長侵早開 到時猶有雪 行處已無苔 勸酒客初醉 留茶僧未來 每逢晴暖日 惟見乞花栽

門不當官道 行人到亦稀 故從餐後出 多是夜深歸 開篋收詩卷 掃牀移臥衣 幾時同買宅 相送有柴扉

江山事若諳 那肯滯雲南 草色分危磴 杉陰近古潭 日斜襃谷鳥 夏淺巂州蠶 吾自疑雙鬢 相逢更不堪

年長惟添嬾 經旬止掩關 高人餐藥後 下馬此林間 對坐天將暮 同來客亦閑 幾時能重至 水味似深山

人皆聞蟋蟀 我獨恨蹉跎 白髮無心鑷 青山去意多 信來漳浦岸 期負洞庭波 時掃高槐影 朝迴或恐過

昔去候溫涼 秋山滿楚鄉 今來從辟命 春物徧涔陽 岳石挂海雪 野楓堆渚檣 若尋吾祖宅 寂寞在瀟湘

野步隨吾意 那知是與非 稔年時雨足 閏月暮蟬稀 獨樹依岡老 遙峰出草微 園林自有主 宿鳥且同歸

夏木鳥巢邊 終南嶺色鮮 就涼安坐石 煮茗汲鄰泉 鐘遠清霄半 蜩稀暑雨前 幽齋如葺罷 約我一來眠

知君歸有處 山水亦難齊 猶去瀟湘遠 不聞猨狖啼 穴通茆嶺下 潮滿石頭西 獨立生遙思 秋原日漸低

柳絮落濛濛 西州道路中 相逢春忽盡 獨去講初終 行疾遙山雨 眠遲後夜風 繞房三兩樹 迴日葉應紅

何故謁司空 雲山知幾重 磧遙來鴈盡 雪急去僧逢 清磬先寒角 禪燈徹曉烽 舊房閑片石 倚著最高松

久住巴興寺 如今始拂衣 欲臨秋水別 不向故園歸 錫挂天涯樹 房開嶽頂扉 下看千里曉 霜海日生微

秖到瀟湘水 洞庭湖未遊 飲泉看月別 下峽聽猨愁 講不停雷雨 吟當近海流 降霜歸楚夕 星冷玉泉秋

閩國揚帆去 蟾蜍虧復團 秋風生渭水 落葉滿長安 此地聚會夕 當時雷雨寒 蘭橈殊未返 消息海雲端

青楓何不種 林在洞庭村 應爲三湘遠 難移萬里根 斗牛初過伏 菡萏欲香門 舊即湖山隱 新廬葺此原

幽鳥飛不遠 此行千里間 寒衝陂水霧 醉下菊花山 有恥長爲客 無成又入關 何時臨澗柳 吾黨共來攀

星彩練中見 澄江豈有泥 潮生垂釣罷 楚盡去檣西 磧鳥辭沙至 山鼯隔水啼 會稽半侵海 濤白禹祠溪

孤城易水頭 不忘舊交遊 雪壓圍碁石 風吹飲酒樓 路遙千萬里 人別十三秋 吟苦相思處 天寒水急流

秋宵已難曙 漏向二更分 我憶山水坐 蟲當寂寞聞 洞庭風落木 天姥月離雲 會自東浮去 將何欲致君

非惟咎曩時 投刺詣門遲 悵望三秋後 參差萬里期 禹留疏鑿跡 舜在寂寥祠 此到杳難共 迴風逐所思

孟君臨水居 不食水中魚 衣褐唯麤帛 筐箱秖素書 樹林幽鳥戀 世界此心疎 擬棹孤舟去 何峰又結廬

秦分積多峰 連巴勢不窮 半旬藏雨裏 此日到窗中 圓魄將昇兔 高空欲呌鴻 故山思不見 碣石泬寥東

泉來從絕壑 亭敞在中流 竹密無空岸 松長可絆舟 蟪蛄潭上夜 河漢島前秋 異夕期深漲 攜琴却此遊

路多楓樹林 累日泊清陰 來去泛流水 翛然適此心 一披江上作 三起月中吟 東省期司諫 雲門悔不尋

雲林頗重疊 岑渚復幽奇 汨水斜陽岸 騷人正則祠 蒼梧多蟋蟀 白露溼江蘺 擢第榮南去 晨昏近九疑

英雄典宥州 迢遰苦吟遊 風宿驪山下 月斜灞水流 去時初落葉 回日定非秋 太守攜才子 看鵬百尺樓

積水還平岸 春來引鄭溪 舊渠通郭下 新堰絕湖西 嵩少分明對 瀟湘闊狹齊 客遊隨庶子 孤嶼草萋萋

言心俱好靜 廨署落暉空 歸吏封宵鑰 行蛇入古桐 長江頻雨後 明月衆星中 若任遷人去 西溪與剡通

客愁何併起 暮送故人回 廢館秋螢出 空城寒雨來 夕陽飄白露 樹影掃青苔 獨坐離容慘 孤燈照不開

原野正蕭瑟 中間分散情 吏從甘扈罷 詔許朔方行 邊日沈殘角 河關截夜城 雲居閑獨往 長老出房迎

野僧來別我 略坐傍泉沙 遠道擎空鉢 深山蹋落花 無師禪自解 有格句堪誇 此去非緣事 孤雲不定家

幾歲阻干戈 今朝勸酒歌 羨君無白髮 走馬過黃河 舊宅兵燒盡 新宮日奏多 妖星還有角 數尺鐵重磨

近來惟一食 樹下掩禪扉 落日寒山磬 多年壞衲衣 白鬚長更剃 青靄遠還歸 仍說遊南嶽 經行是息機

蹉跎隨汎梗 羈旅到西州 舉翮籠中鳥 知心海上鷗 山光分首暮 草色向家秋 若更登高峴 看碑定淚流

萬岑深積翠 路向此中難 欲暮多羈思 因高莫遠看 卓家人寂寞 揚子業凋殘 唯有岷江水 悠悠帶月寒

江岸一相見 空令惜此分 夕陽行帶月 酌水少留君 野地初燒草 荒山過雪雲 明年還調集 蟬可在家聞

遊魂自相呌 寧復記前身 飛過隣家月 聲連野路春 夢邊催曉急 愁處送風頻 自有霑花血 相和雨滴新

辭秦經越過 歸寺海西峯 石磵雙流水 山門九里松 曾聞清禁漏 却聽赤城鐘 妙宇研磨講 應齊智者蹤

戰戰復兢兢 猶如履薄冰 雖然叨一掾 還似說三乘 瓶汲南溪水 書來北嶽僧 戇愚兼抱疾 權紀不相應

五字詩成卷 清新韻具偕 不同狂客醉 自伴律僧齋 春別和花樹 秋辭帶月淮 却歸登第日 名近榜頭排

長江飛鳥外 主簿跨驢歸 逐客寒前夜 元戎予厚衣 雪來松更綠 霜降月彌輝 即日調殷鼎 朝分是與非

地必尋天目 溪仍住若耶 帆隨風便發 月不要雲遮 極浦浮霜雁 迴潮落海查 峨嵋省春上 立雪指流沙

下視白雲時 山房蓋樹皮 垂枝松落子 側頂鶴聽棋 清淨從沙劫 中終未日欹 金光明本行 同侍出峨嵋

嗟以龍鍾身 如何歲復新 石門思隱久 銅鏡強窺頻 花發新移樹 心知故國春 誰能平此恨 豈是北宗人

出家從丱歲 解論造玄門 不惜揮談柄 誰能聽至言 中時山果熟 後夏竹陰繁 此去逢何日 峨嵋曉復昏

白雲峯下城 日夕白雲生 人老江波釣 田侵海樹耕 吳山鍾入越 蓮葉吹搖旌 詩異石門思 濤來向越迎

朗詠高齋下 如將古調彈 翻鴻向桂水 來雪渡桑乾 滴滴玉漏曙 翛翛竹籟殘 曩年曾宿此 亦值五陵寒

此時氣蕭颯 琴院可應關 鶴似君無事 風吹雨遍山 松生青石上 泉落白雲間 有徑連高頂 心期相與還

我來從北鄙 子省涉西陵 白髮初相識 秋山擬共登 鄰居帝城雨 會宿御溝冰 未報見貽作 耿然中夜興

晴峯三十六 侍立上春臺 同宿別離恨 共看星月迴 野鶯臨苑語 河櫂歷江來 便寄相思札 緘封花下開

七百里山水 手中楖栗麤 松生師坐石 潭滌祖傳盂 長擬老嶽嶠 又聞思海湖 惠能同俗姓 不是嶺南盧

未住青雲室 中秋獨往年 上方嵩若寺 下視雨和烟 祖豈無言去 心因斷臂傳 不知能已後 更有幾燈然

洗足下藍嶺 古師精進同 心知溪卉長 居此玉林空 西殿宵燈磬 東林曙雨風 舊峯鄰太白 石座雨苔濛

剃髮鬢無雪 去年三十三 山過春草寺 磬度落花潭 得句才鄰約 論宗意在南 峯靈疑懶下 蒼翠太虛參

高丘歸未得 空自責遲迴 身事豈能遂 蘭花又已開 病令新作少 雨阻故人來 燈下南華卷 袪愁當酒杯

馮翊蒲西郡 沙岡擁地形 中條全離嶽 清渭半和涇 夜暮眠明月 秋深至洞庭 猶來交辟士 事別偃林扃

家楚壻於秦 攜妻去養親 陸行千里外 風卷一帆新 夜泊疏山雨 秋吟搗藥輪 蕪城登眺作 才動廣陵人

月色四時好 秋光君子知 南山昨夜雨 爲我寫清規 獨鶴聳寒骨 高杉韻細颸 仙家縹緲弄 髣髴此中期

綺里祠前後 山程踐白雲 泝流隨大斾 登岸見全軍 曉角吹人夢 秋風卷雁羣 霧開方露日 漢水底沙分

因貧行遠道 得見舊交遊 美酒易傾盡 好詩難卒酬 公堂朝共到 私第夜相留 不覺入關晚 別來林木秋

濯志俱高潔 儒科慕冉顏 家辭臨水郡 雨到讀書山 棲鳥椶花上 聲鐘礫閣間 寂寥窗戶外 時見一舟還

病蟬飛不得 向我掌中行 拆翼猶能薄 酸吟尚極清 露華凝在腹 塵點誤侵睛 黃雀幷鳶鳥 俱懷害爾情

燕存鴻已過 海內幾人愁 欲問南宗理 將歸北嶽修 若無攀桂分 秖是臥雲休 泉樹一爲別 依稀三十秋

居在青門里 臺當千萬岑 下因岡助勢 上有樹交陰 陵遠根纔近 空長畔可尋 新晴登嘯處 驚起宿枝禽

先生修道處 茆屋遠囂氛 叩齒坐明月 搘頤望白雲 精神含藥色 衣服帶霞紋 無話瀛洲路 多年別少君

亂山秋木穴 裏有靈蛇藏 鐵錫挂臨海 石樓聞異香 出塵頭未白 入定衲凝霜 莫話五湖事 令人心欲狂

飄蓬多塞下 君見益潸然 逈磧沙銜日 長河水接天 夜泉行客火 曉戍向京煙 少結相思恨 佳期芳草前

凝愁對孤燭 昨日飲離杯 葉下故人去 天中新雁來 連沙秋草薄 帶雪暮山開 苑北紅塵道 何時見遠迴

寥落關河暮 霜風樹葉低 遠天垂地外 寒日下峯西 有志煙霞切 無家歲月迷 清宵話白閣 已負十年棲

官高頻敕授 老免把犁鋤 一主長江印 三封東省書 不無濠上思 唯食圃中蔬 夢幻將泡影 浮生事只如

四氣相陶鑄 中庸道豈銷 夏雲生此日 春色盡今朝 陋巷貧無悶 毘耶疾未調 已栽天末柏 合抱豈非遙

石溪同夜泛 復此北齋期 鳥絕吏歸後 蛩鳴客臥時 鏁城涼雨細 開印曙鐘遲 憶此漳川岸 如今是別離

倚杖望晴雪 溪雲幾萬重 樵人歸白屋 寒日下危峯 野火燒岡草 斷煙生石松 却回山寺路 聞打暮天鐘

功烈尚書孫 琢磨風雅言 渡河山鑿處 陟峴漢灘喧 夢想吟天目 宵同話石門 楓林葉欲下 極浦月清暾

遠泊與誰同 來從古木中 長江人釣月 曠野火燒風 夢澤吞楚大 閩山阨海叢 此時檣底水 濤起屈原通

玉女洗頭盆 孤高不可言 瀑流蓮嶽頂 河注華山根 絕雀林藏鶻 無人境有猨 秋蟾纔過雨 石上古松門

一自殘春別 經炎復到涼 螢從枯樹出 蛩入破堦藏 落葉書勝紙 閑砧坐當林 東門因送客 相訪也何妨

二千餘里路 一半是波濤 未曉著衣起 出城逢日高 關山多寇盜 扶侍帶弓刀 臨別不揮淚 誰知心鬱陶

衣屨猶同俗 妻兒亦宛然 不餐能累月 無病已多年 是藥皆諳性 令人漸信仙 杖頭書數卷 荷入翠微煙

遙知白石室 松柏隱朦朧 月落看心次 雲生閉目中 五更鐘隔嶽 萬尺水懸空 苔蘚嵌巖所 依稀有徑通

伊陽耽酒尉 朗詠醉醒新 應見嵩山裏 明年躑躅春 一千尋樹直 三十六峯鄰 流水潺潺處 堅貞玉澗珉

每逢詞翰客 邀我共尋君 果見閑居賦 未曾流俗聞 也知鄰市井 宛似出囂氛 却笑巢由輩 何須隱白雲

稍憐公事退 復遇夕陽時 北朔霜凝竹 南山水入籬 吟懷滄海侶 空問白雲師 恨不相從去 心惟野鶴知

來從城上峯 京寺暮相逢 往往語復默 微微雨灑松 家貧初罷吏 年長畏聞蛩 前日獨拘束 披衣起曉鐘

一臥三四旬 數書惟獨君 願爲出海月 不作歸山雲 身上衣頻寄 甌中物亦分 欲知強健否 病鶴未離羣

寂寞吾廬貧 同來二閣人 所論唯野事 招作住雲鄰 古寺期秋宿 平林散早春 漱流今已矣 巢許豈堯臣

去有巡臺侶 荒溪衆樹分 瓶殘秦地水 錫入晉山雲 秋月離喧見 寒泉出定聞 人間臨欲別 旬日雨紛紛

岸鑿青山破 江開白浪寒 日沈源出海 春至草生灘 梓匠防波溢 蓬仙畏水乾 從今疏決後 任雨滯峯巒

不侵南畝務 已拔北江流 涪水方移岸 潯陽有到舟 潭澄初擣藥 波動乍垂鉤 山可疏三里 從知歷億秋

大寧猶未到 曾渡北浮橋 曉出爬船寺 手擎紫栗條 差池不相見 悵望至今朝 近日營家計 繩懸一小瓢

在越居何寺 東南水路歸 秋江洗一鉢 寒日曬三衣 默聽鴻聲盡 行看葉影飛 囊中無寶貨 船戶夜扃稀

躍蹄歸魯日 帶漏別秦星 易折芳條桂 難窮邃義經 登封多泰嶽 巡狩徧滄溟 家在何林下 梁山翠滿庭

未委衡山色 何如對塔峯 曩宵曾宿此 今夕值秋濃 羽族棲煙竹 寒流帶月鐘 井甘源起異 泉湧漬苔封

天寒吟竟曉 古屋瓦生松 寄信船一隻 隔鄉山萬重 樹來沙岸鳥 窗度雪樓鐘 每憶江中嶼 更看城上峯

池亭沈飲徧 非獨曲江花 地遠路穿海 春歸冬到家 火山難下雪 瘴土不生茶 知決移來計 相逢期尚賒

自是根機鈍 非關夏臘深 秋來江上寺 夜坐嶺南心 井鑿山含月 風吹磬出林 祖師攜隻履 去路杳難尋

元日更新夜 齋身稱淨衣 數星連斗出 萬里斷雲飛 霜下磬聲在 月高壇影微 立聽師語了 左肘繫符歸

故人在城裏 休寄海邊書 漸去老不遠 別來情豈疎 硯冰催臘日 山雀到貧居 每有平戎計 官家別敕除

不語焚香坐 心知道已成 流年衰此世 定力見他生 暮雪餘春冷 寒燈續晝明 尋常五侯至 敢望下堦迎

休官匹馬在 新意入山中 更住應難遂 前期恨不同 集蟬苔樹僻 留客雨堂空 深夜誰相訪 惟當清淨翁

相訪夕陽時 千株木未衰 石泉流出谷 山雨滴棲鴟 漏向燈聽數 酒因客寢遲 今宵不盡興 更有月明期

今朝笑語同 幾日百憂中 鳥度劒門靜 蠻歸瀘水空 步霜吟菊畔 待月坐林東 且莫孤此興 勿論窮與通

麗句傳人口 科名立可圖 移居見山燒 買樹帶巢烏 遊遠風濤急 吟清雪月孤 却思初識面 仍未有多鬚

病身來寄宿 自掃一牀閑 反照臨江磬 新秋過雨山 竹陰移冷月 荷氣帶禪關 獨住天台意 方從內請還

懸帆待秋水 去入杳冥間 東海幾年別 中華此日還 岸遙生白髮 波盡露青山 隔水相思在 無書也是閑

過嶺行多少 潮州漲滿川 花開南去後 水凍北歸前 望鷺吟登閣 聽猨淚滴船 相思堪面話 不著尺書傳

芳林杏花樹 花落子西東 今夕曲江雨 寒催朔北風 鄉書滄海絕 隱路翠微通 寂寂相思際 孤釭殘漏中

一食復何如 尋山無定居 相逢新夏滿 不見半年餘 聽話龍潭雪 休傳鳥道書 別來還似舊 白髮日高梳

身依吳寺老 黃葉幾迴看 早講林霜在 孤禪隙月殘 井通潮浪遠 鐘與角聲寒 已有南遊約 誰言禮謁難

賓佐兼歸覲 此行江漢心 別離從闕下 道路向山陰 孤嶼消寒沫 空城滴夜霖 若邪溪畔寺 秋色共誰尋

衣多苔蘚痕 猶擬更趨門 自夏雖無病 經秋不過原 積泉留岱鳥 疊岫隔巴猨 琴月西齋集 如今豈復言

劒門倚青漢 君昔未曾過 日暮行人少 山深異鳥多 猨啼和峽雨 棧盡到江波 一路白雲裏 飛泉灑薜蘿

立馬柳花裏 別君當酒酣 春風漸向北 雲雁不飛南 明曉日初一 今年月又三 鞭羸去暮色 遠嶽起煙嵐

筮算重重吉 良期詎可遷 不同牛女夜 是配鳳凰年 佩玉春風裏 題章蠟燭前 詩書與箴訓 夫哲又妻賢

落日投村戍 愁生爲客途 寒山晴後綠 秋月夜來孤 橘樹千株在 漁家一半無 自知風水靜 舟繫岸邊蘆

鳥道雪岑巔 師亡誰去禪 几塵增滅後 樹色改生前 層塔當松吹 殘蹤傍野泉 唯嗟聽經虎 時到壞菴邊

衆岫聳寒色 精廬向此分 流星透疎木 走月逆行雲 絕頂人來少 高松鶴不羣 一僧年八十 世事未曾聞

去日重陽後 前程菊正芳 行車輾秋嶽 落葉墜寒霜 雲入漢天白 風高磧色黃 蒲輪待恐晚 求薦向諸方

禪庭高鳥道 迴望極川原 樵徑連峯頂 石泉通竹根 木深猶積雪 山淺未聞猨 欲別塵中苦 願師貽一言

登原見城闕 策蹇思炎天 日午路中客 槐花風處蟬 遠山秦木上 清渭漢陵前 何事居人世 皆從名利牽

紫閣舊房在 新家中嶽東 煙波千里隔 消息一朝通 寒日汀洲路 秋晴島嶼風 分明杜陵葉 別後兩經紅

堅冰連夏處 太白接青天 雲塞石房路 峯明雨外巔 夜禪臨虎穴 寒漱撇龍泉 後會不期日 相逢應信緣

數里聞寒水 山家少四鄰 怪禽啼曠野 落日恐行人 初月未終夕 邊烽不過秦 蕭條桑柘外 煙火漸相親

求魚未得食 沙岸往來行 島月獨棲影 暮天寒過聲 墮巢因木折 失侶遇弦驚 頻向煙霄望 吾知爾去程

麟德燃香請 長安春幾回 夜閑同像寂 晝定爲吾開 講罷松根老 經浮海水來 六年雙足履 只步院中苔

蔣宅爲亭榭 蔡城東郭門 潭連秦相井 松老漢朝根 已積蒼苔徧 何曾舊徑存 高齋無事後 時復一攜尊

楚水臨軒積 澄鮮一畝餘 柳根連岸盡 荷葉出萍初 極浦清相似 幽禽到不虛 夕陽庭際眺 槐雨滴疎疎

杜陵千里外 期在末秋歸 既見林花落 須防木葉飛 楚從何地盡 淮隔數峯微 迴首餘霞失 斜陽照客衣

閑宵因集會 柱史話先生 身愛無一事 心期往四明 松枝影搖動 石磬響寒清 誰伴南齋宿 月高霜滿城

精靈歸恍惚 石磬韻曾聞 即日是前古 誰人耕此墳 舊遊孤櫂遠 故域九江分 本欲蓬瀛去 餐芝御白雲

掩扉當太白 臘數等松椿 禁漏來遙夜 山泉落近鄰 經聲終卷曉 草色幾芽春 海內知名士 交遊準上人

格與功俱造 何人意不降 一宵三夢柳 孤泊九秋江 擢第名重列 沖天字幾雙 誓爲仙者僕 側執馭風幢

玉壘山中寺 幽深勝概多 藥成彭祖擣 頂受七輪摩 去臘催今夏 流光等逝波 會當依糞掃 五嶽徧頭陀

古郡近南徐 關河萬里餘 相思深夜後 未荅去秋書 自別知音少 難忘識面初 舊山期已久 門掩數畦蔬

劒南歸受賀 太學賦聲雄 山路長江岸 朝陽十月中 芽新抽雪茗 枝重集猨楓 卓氏琴臺廢 深蕪想徑通

不日即登壇 槍旗一萬竿 角吹邊月沒 鼓絕爆雷殘 中國今如此 西荒可取難 白衣思請謁 徒步在長安

曉鐘催早朝 自是赴嘉招 舟泊湘江闊 田收楚澤遙 雁驚起衰草 猨渴下寒條 來使黔南日 時應問寂寥

住此園林久 其如未是家 葉書傳野意 簷溜煮胡茶 雨後逢行鷺 更深聽遠蛙 自然還往裏 多是愛煙霞

公堂秋雨夜 已是念園林 何事疾病日 重論山水心 孤燈明臘後 微雪下更深 釋子乖來約 泉西寒磬音

迢遰岷峨外 西南驛路高 幾程尋嶮棧 獨宿聽寒濤 白鳥飛還立 青猨斷更號 往來從此過 詞體近風騷

買得足雲地 新栽藥數窠 峰頭盤一徑 原下注雙河 春寺閑眠久 晴臺獨上多 南齋宿雨後 仍許重來麽

俱爲落第年 相識落花前 酒瀉兩三盞 詩吟十數篇 行岐逢塞雨 嘶馬上津船 樹影高堂下 迴時應有蟬

此生披衲過 在世得身閑 日午遊都市 天寒往華山 言歸文字外 意出有無間 仙掌雲邊樹 巢禽時出關

來時乖面別 終日使人慙 易記卷中句 難忘燈下談 溼苔黏樹癭 瀑布濺房庵 音信如相惠 移居古井南

秋日登高望 涼風吹海初 山川明已久 河漢沒無餘 遠近涯寥敻 高低中太虛 賦因王閣筆 思比謝遊疎

大內曾持論 天南化俗行 舊房山雪在 春草岳陽生 曉了蓮經義 堪任寶蓋迎 王侯皆護法 何寺講鐘鳴

此別誠堪恨 荆襄是舊游 眼光懸欲落 心緒亂難收 花木三層寺 煙波五相樓 因君兩地去 長使夢悠悠

中秋期夕望 虛室省相容 北斗生清漏 南山出碧重 露寒鳩宿竹 鴻過月圓鐘 此夜情應切 衡陽舊住峯

舊事說如夢 誰當信老夫 戰場幾處在 部曲一人無 落日收病馬 晴天曬陣圖 猶希聖朝用 自鑷白髭鬚

膽壯亂鬚白 金瘡蠹百骸 旌旗猶入夢 歌舞不開懷 燕雀來鷹架 塵埃滿箭靫 自誇勳業重 開府是官階

去去行人遠 塵隨馬不窮 旅情斜日後 春色早煙中 流水穿空館 閑花發故宮 舊鄉千里思 池上綠楊風

早起赴前程 鄰雞尚未鳴 主人燈下別 羸馬暗中行 蹋石新霜滑 穿林宿鳥驚 遠山鐘動後 曙色漸分明

分手向天涯 迢迢泛海波 雖然南地遠 見說北人多 山暖花常發 秋深鴈不過 炎方饒勝事 此去莫蹉跎

此別天涯遠 孤舟泛海中 夜行常認火 帆去每因風 蠻國人多富 炎方語不同 鴈飛難度嶺 書信若爲通

獨向山中見 今朝又別離 一心無挂住 萬里獨何之 到處絕煙火 逢人話古時 此行無弟子 白犬自相隨

風蟬旦夕鳴 伴葉送新聲 故里客歸盡 水邊身獨行 噪軒高樹合 驚枕暮山橫 聽處無人見 塵埃滿甑生

今日清明節 園林勝事偏 晴風吹柳絮 新火起廚煙 杜草開三逕 文章憶二賢 幾時能命駕 對酒落花前

晴風吹柳絮 新火起廚煙 長江風送客 孤館雨留人 古岸崩將盡 平沙長未休 不如牛與羊 猶得日暮歸

春風何處好 別殿饒芳草 苒嫋轉鸞旗 萎蕤吹雉葆 揚芳歷九門 澹蕩入蘭蓀 爭奈白團扇 時時偷主恩

池塘芳草濕 夜半東風起 生綠畫羅屏 金壺貯春水 黃粉楚宮人 芳花玉刻鱗 娟娟照棊燭 不語兩含嚬

參差綠蒲短 搖豔雲塘滿 紅瀲蕩融融 鶯翁鸂鶒暖 萋芊小成路 馬上修蛾嬾 羅衫褭回風 點粉金鸝卵

朔音悲嘒管 瑤踏動芳塵 總袖時增怨 聽破復含嚬 凝腰倚風軟 花題照錦春 朱弦固淒緊 瓊樹亦迷人

朔管迎秋動 雕陰雁來早 上郡隱黃雲 天山吹白草 嘶馬悲寒磧 朝陽照霜堡 江南戍客心 門外芙蓉老

碧草連金虎 青苔蔽石麟 皓齒芳塵起 纖腰玉樹春 倚瑟紅鉛濕 分香翠黛嚬 誰言奉陵寢 相顧復沾巾

蟲歇紗牕靜 鴉散碧梧寒 稍驚朝珮動 猶傳清漏殘 亂珠凝燭淚 微紅上露盤 褰衣復理鬢 餘潤拂芝蘭

刺莖澹蕩碧 花片參差紅 吳歌秋水冷 湘廟夜雲空 濃豔香露裏 美人青鏡中 南樓未歸客 一夕練塘東

金笳悲故曲 玉座積深塵 言是邯鄲伎 不見鄴城人 青苔竟埋骨 紅粉自傷神 唯有漳河柳 還向舊營春

莫莫復莫莫 絲蘿緣澗壑 散木無斧斤 纖莖得依託 枝低浴鳥歇 根靜懸泉落 不慮見春遲 空傷致身錯

白馬雜金飾 言從雕輦迴 粉香隨笑度 鬢態伴愁來 遠水斜如剪 青莎綠似裁 所恨章華日 冉冉下層臺

柳岸杏花稀 梅梁乳燕飛 美人鸞鏡笑 嘶馬雁門歸 楚宮雲影薄 臺城心賞違 從來千里恨 邊色滿戎衣

閑庭見早梅 花影爲誰栽 碧煙隨刃落 蟬鬢覺春來 代郡嘶金勒 梵聲悲鏡臺 玉釵風不定 香步獨徘徊

雞鳴人草草 香輦出宮花 妓語細腰轉 馬嘶金面斜 早鶯隨綵仗 驚雉避凝笳 淅瀝湘風外 紅輪映曙霞

騎馬踏煙莎 青春奈怨何 蝶翎朝粉盡 鴉背夕陽多 柳豔欺芳帶 山愁縈翠蛾 別情無處說 方寸是星河

毛羽歛愁翠 黛嬌攢豔春 恨容偏落淚 低態定思人 枕上夢隨月 扇邊歌遶塵 玉鉤鸞不住 波淺石磷磷

王儉風華首 蕭何社稷臣 丹陽布衣客 蓮渚白頭人 銘勒燕山暮 碑沈漢水春 從今虛醉飽 無復汙車茵

箭下妖星落 風前殺氣廻 國香荀令去 樓月庾公來 玉璽終無慮 金縢意不開 空嗟薦賢路 芳草滿燕臺

疊鼓辭宮殿 悲笳降杳冥 影離雲外日 光滅火前星 鄴客瞻秦苑 商公下漢庭 依依陵樹色 空繞古原青

東府虛容衛 西園寄夢思 鳳懸吹曲夜 雞斷問安時 塵陌都人恨 霜郊賵馬悲 唯餘埋璧地 煙草近丹墀

王筆活鸞鳳 謝詩生芙蓉 學筵開絳帳 談柄發洪鐘 粉署見飛鵩 玉山猜臥龍 遺風麗清韻 蕭散九原松

麈尾近良玉 鶴裘吹素絲 壞陵殷浩謫 春墅謝安棊 京口貴公子 襄陽諸女兒 折花兼踏月 多唱柳郎詞

梨花雪壓枝 鶯囀柳如絲 嬾逐粧成曉 春融夢覺遲 鬢輕全作影 嚬淺未成眉 莫信張公子 窗間斷暗期

花紅蘭紫莖 愁草雨新晴 柳占三春色 鶯偷百鳥聲 日長嫌輦重 風暖覺衣輕 薄暮香塵起 長楊落照明

淺草乾河闊 叢棘廢城高 白馬犀匕首 黑裘金佩刀 霜清徹兔目 風急吹鵰毛 一經何用厄 日暮涕沾袍

想君秦塞外 因見楚山青 槲葉曉迷路 枳花春滿庭 祿優仍侍膳 官散得專經 子敬懷愚谷 歸心在翠屏

黯黯閉宮殿 霏霏蔭薜蘿 曉峰眉上色 春水臉前波 古樹芳菲盡 扁舟離恨多 一叢斑竹夜 環佩響如何

松軒塵外客 高枕自蕭疎 雨後苔侵井 霜來葉滿渠 閑看鏡湖畫 秋得越僧書 若待前溪月 誰人伴釣魚

楊柳縈橋綠 玫瑰拂地紅 繡衫金騕褭 花髻玉瓏璁 宿雨香潛潤 春流水暗通 畫樓初夢斷 曉日照湘風

西溪問樵客 遙識楚人家 古樹老連石 急泉清露沙 千峰隨雨暗 一逕入雲斜 日暮飛鴉集 滿山蕎麥花

閑夢正悠悠 涼風生竹樓 夜琴知欲雨 曉簟覺新秋 獨鳥楚山遠 一蟬關樹愁 憑將離別恨 江外問同遊

花竹有薄埃 嘉遊集上才 白蘋安石渚 紅葉子雲臺 朱戶雀羅設 黃門馭騎來 不知淮水濁 丹藕爲誰開

偶到烏衣巷 含情更惘然 西州曲堤柳 東府舊池蓮 星坼悲元老 雲歸送墨仙 誰知濟川檝 今作野人船

山近覺寒早 草堂霜氣晴 樹凋窗有日 池滿水無聲 果落見猿過 葉乾聞鹿行 素琴機慮靜 空伴夜泉清

楚寺上方宿 滿堂皆舊遊 月溪逢遠客 煙浪有歸舟 江館白蘋夜 水關紅葉秋 西風吹暮雨 汀草更堪愁

送君遊楚國 江浦樹蒼然 沙淨有波迹 岸平多草煙 角悲臨海郡 月到渡淮船 唯以一桮酒 相思高楚天

飄然隨釣艇 雲水是天涯 紅葉下荒井 碧梧侵古槎 醉收陶令菊 貧賣邵平瓜 更有相期處 南籬一樹花

水容侵古岸 峰影度青蘋 廟竹唯聞鳥 江帆不見人 雀聲花外暝 客思柳邊春 別恨轉難盡 行行汀草新

茅堂對薇蕨 爐曖一裘輕 醉後楚山夢 覺來春鳥聲 採茶溪樹綠 煮藥石泉清 不問人間事 忘機過此生

風華已眇然 獨立思江天 鳧鴈野塘水 牛羊春草煙 秦原曉重疊 灞浪夜潺湲 今日思歸客 愁容在鏡懸

賓筵得佳客 侯印有光輝 候騎不傳箭 迴文空上機 塞城收馬去 烽火射鵰歸 惟有嚴家瀨 回環逕草微

世機消已盡 巾屨亦飄然 一室故山月 滿瓶秋澗泉 禪庵過微雪 鄉寺隔寒煙 應共白蓮客 相期松桂前

蘭亭舊都講 今日意如何 有樹關深院 無塵到淺莎 僧居隨處好 人事出門多 不及新春雁 年年鏡水波

幽人尋藥逕 來自曉雲邊 衣濕朮花雨 語成松嶺煙 解藤開澗戶 踏石過溪泉 林外晨光動 山昏鳥滿天

晨起動征鐸 客行悲故鄉 雞聲茅店月 人迹板橋霜 槲葉落山路 枳花明驛牆 因思杜陵夢 鳧雁滿迴塘

蒼蒼松竹晚 一逕入荒祠 古樹風吹馬 虛廊日照旗 煙煤朝奠處 風雨夜歸時 寂寞東湖客 空看蔣帝碑

驅車何日閑 擾擾路岐間 歲暮自多感 客程殊未還 亭臯汝陽道 風雪穆陵關 臘後寒梅發 誰人在故山

憶昔幾遊集 今來倍歎傷 百花情易老 一笑事難忘 白社已蕭索 青樓空豔陽 不閑雲雨夢 猶欲過高唐

經客有餘音 他年終故林 高樓本危睇 涼月更傷心 此意竟難折 伊人成古今 流塵其可欲 非復嬾鳴琴

昔歲東林下 深公識姓名 爾來辭半偈 空復歎勞生 憂患慕禪味 寂寥遺世情 所歸心自得 何事倦塵纓

微生竟勞止 晤言猶是非 出門還有淚 看竹暫忘機 爽氣三秋近 浮生一笑稀 故山松菊在 終欲掩荆扉

渭川通野戍 有路上桑乾 獨鳥青天暮 驚麏赤燒殘 高秋辭故國 昨日夢長安 客意自如此 非關行路難

荒戍落黃葉 浩然離故關 高風漢陽渡 初日郢門山 江上幾人在 天涯孤櫂還 何當重相見 尊酒慰離顏

惟昔有歸趣 今茲固願言 嘯歌成往事 風雨坐涼軒 時物信佳節 歲華非故園 固知春草色 何意爲王孫

孔雀眠高閣 櫻桃拂短簷 畫明金冉冉 箏語玉纖纖 細雨無妨燭 輕寒不隔簾 欲將紅錦段 因夢寄江淹

故道木陰濃 荒祠山影東 杉松一庭雨 幡蓋滿堂風 客奠曉莎濕 馬嘶秋廟空 夜深池上歇 龍入古潭中

苒弱樓前柳 輕空花外窗 蝶高飛有伴 鶯早語無雙 剪勝裁春字 開屏見曉江 從來共情戰 今日欲歸降

從小識賓卿 恩深若弟兄 相逢在何日 此別不勝情 紅粉座中客 綵斿江上城 尚平婚嫁累 無路逐雙旌

稱觴慙座客 懷刺即門人 素向寧知貴 清淡不厭貧 野梅江上晚 堤柳雨中春 未報淮南詔 何勞問白蘋

海榴開似火 先解報春風 葉亂裁牋綠 花宜插鬢紅 蠟珠攢作蔕 緗綵剪成叢 鄭驛多歸思 相期一笑同

棲息消心象 簷楹溢豔陽 簾櫳蘭露落 鄰里柳林涼 高閣過空谷 孤竿隔古岡 潭廬同淡蕩 髣髴復芬芳

敷水小橋東 娟娟照露叢 所嗟非勝地 堪恨是春風 二月豔陽節 一枝惆悵紅 定知留不住 吹落路塵中

月中一雙鶴 石上千尺松 素琴入爽籟 山酒和春容 幽瀑有時斷 片雲無所從 何事蘇門生 攜手東南峰

隋堤楊柳煙 孤櫂正悠然 蕭寺通淮戍 蕪城枕楚壖 魚鹽橋上市 燈火雨中船 故老青葭岸 先知虙子賢

維舟息行役 霽景近江村 併起別離恨 似聞歌吹喧 高林月初上 遠水霧猶昏 王粲平生感 登臨幾斷魂

麈尾與筇杖 幾年離石壇 梵餘林雪厚 棊罷岳鐘殘 開卷喜先悟 漱缾知早寒 衡陽寺前雁 今日到長安

閉門羣動息 積雪透疎林 有客寒方覺 無聲曉已深 正繁聞近雁 併落起栖禽 寂寞寒塘路 憐君獨阻尋

夜香聞偈後 岑寂掩雙扉 照竹燈和雪 看松月到衣 草堂疎磬斷 江寺故人稀 唯憶湘南雨 春風獨鳥歸

清曉盥秋水 高窗留夕陰 初陽到古寺 宿鳥起寒林 香火有良願 宦名非素心 靈山緣未絕 他日重來尋

離離麥擢芒 楚客意偏傷 波上旅愁起 天邊歸路長 孤橈投楚驛 殘月在淮檣 外杜三千里 誰人數雁行

持頤望平綠 萬景集所思 南塘遇新雨 百草生容姿 幽鳥不相識 美人如何期 徒然委搖蕩 惆悵春風時

稻香山色疊 平野接荒陂 蓮折舟行遠 萍多釣下遲 壞堤泉落處 涼簟雨來時 京口兵堪用 何因入夢思

簟翻涼氣集 溪上潤殘棊 萍皺風來後 荷喧雨到時 寂寥閑望久 飄灑獨歸遲 無限松江恨 煩君解釣絲

所得乃清曠 寂寥常掩關 獨來春尚在 相得暮方還 花白風露晚 柳青街陌閑 翠微應有雪 窗外見南山

晴川通野陂 此地昔傷離 一去迹常在 獨來心自知 鷺眠茭葉折 魚靜蓼花垂 無限高秋淚 扁舟極路岐

憑軒望秋雨 涼入暑衣清 極目鳥頻沒 片時雲復輕 沼萍開更歛 山葉動還鳴 楚客秋江上 蕭蕭故國情

雲滿鳥行滅 池涼龍氣腥 斜飄看棊簟 疎灑望山亭 細響鳴林葉 圓文破沼萍 秋陰杳無際 平野但冥冥

羸驂出更慵 林寺已疎鐘 踏緊寒聲澀 飛交細點重 圃斜人過跡 皆靜鳥行蹤 寂寞梁鴻病 誰人代夜舂

背檣燈色暗 宿客夢初成 半夜竹窗雨 滿池荷葉聲 簟涼秋閤思 木落故山情 明發又愁起 桂花溪水清

衡巫路不同 結室在東峰 歲晚得支遁 夜寒逢戴顒 龕燈落葉寺 山雪隔林鐘 行解無由發 曹溪欲施舂

松根滿苔石 盡日閉禪關 有伴年年月 無家處處山 煙波五湖遠 瓶屨一身閑 岳寺蕙蘭晚 幾時幽鳥還

山房霜氣晴 一宿遂平生 閤上見林影 月中聞澗聲 佛燈銷永夜 僧磬徹寒更 不學何居士 焚香爲宦情

師歸舊山去 此別已悽然 燈影秋江寺 篷聲夜雨船 鷗飛吳市外 麟臥晉陵前 若到東林社 誰人更問禪

鳴泉隔翠微 千里到柴扉 地勝人無慾 林昏虎有威 澗苔侵客屨 山雪入禪衣 桂樹芳陰在 還期歲晏歸

移病欲成隱 扁舟歸舊居 地深新事少 官散故交疎 道直更無侶 家貧唯有書 東門煙水夢 非獨爲鱸魚

疆理雖重海 車書本一家 盛勳歸舊國 佳句在中華 定界分秋漲 開帆到曙霞 九門風月好 回首是天涯

楚鄉千里路 君去及良晨 葦浦迎船火 茶山候吏塵 桑濃蠶臥晚 麥秀雉聲春 莫作東籬興 青雲有故人

一從征戰後 故社幾人歸 薄宦離山久 高談與世稀 夕陽當板檻 春日入柴扉 莫却嚴灘意 西溪有釣磯

青門煙野外 渡滻送行人 鴨臥溪沙暖 鳩鳴社樹春 殘波青有石 幽草綠無塵 楊柳東風裏 相看淚滿巾

秋色滿葭菼 離人西復東 幾年方暫見 一笑又難同 地勢蕭陵歇 江聲禹廟空 如何暮灘上 千里逐征鴻

半醉別都門 含悽上古原 晚風楊葉社 寒食杏花村 薄暮牽離緒 傷春憶晤言 年芳本無限 何況有蘭孫

東郊和氣新 芳靄遠如塵 客舍停疲馬 僧牆畫故人 沃田桑景晚 平野菜花春 更想嚴家瀨 微風蕩白蘋

夜闌黃葉寺 瓶錫兩俱能 松下石橋路 雨中山殿燈 茶爐天姥客 棊席剡溪僧 還笑長門賦 高秋臥茂陵

虛閤披衣坐 寒堦踏葉行 衆星中夜少 圓月上方明 靄盡無林色 喧餘有澗聲 祗應愁恨事 還逐曉光生

勝地當通邑 前山有故居 臺高秋盡出 林斷野無餘 白露鳴蛩急 晴天度雁疎 由來放懷地 非獨在吾廬

輕陰隔翠幃 宿雨泣晴暉 醉後佳期在 歌餘舊意非 蝶繁經粉住 蜂重抱香歸 莫惜薰爐夜 因風到舞衣

幽態竟誰賞 歲華空與期 島迴香盡處 泉照豔濃時 蜀彩淡搖曳 吳妝低怨思 王孫又誰恨 惆悵下山遲

院裏鶯歌歇 牆頭蝶舞孤 天香薰羽葆 宮紫暈流蘇 晻曖迷青瑣 氤氳向畫圖 只應春惜別 留與博山爐

神耀破氛昏 新陽入晏溫 緒風調玉吹 端日應銅渾 威鳳蹌瑤簴 升龍護璧門 雨暘春令煦 裘冕晬容尊

曉覺籠煙重 春深染雪輕 靜應留得蝶 繁欲不勝鶯 影亂晨飆急 香多夜雨晴 似將千萬恨 西北爲卿卿

清娥畫扇中 春樹鬱金紅 出犯繁花露 歸穿弱柳風 馬驕偏避幰 雞駭乍開籠 柘彈何人發 黃鸝隔故宮

風杪影凌亂 露輕光陸離 如霞散仙掌 似燒上峨嵋 道樹千花發 扶桑九日移 因山成衆像 不復藉蟠螭

湧出多寶塔 往來飛錫僧 分明三五月 傳照百千燈 馴狖移高柱 慶雲遮半層 夜深寒焰白 猶自綴金繩

磊落風初定 輕明雲乍妨 疎中搖月彩 繁處雜星芒 火樹枝柯密 燭龍鱗甲張 窮愁讀書者 應得假餘光

皎皎復皎皎 逢時即爲好 高秋亦有花 不及當春草 班姬入後宮 飛燕舞東風 青娥中夜起 長歎月明裏

臺上樹陰合 臺前流水多 青春不出門 坐見野田花 誰能學公子 走馬逐香車 六街塵滿衣 鼓絕方還家

半夜山雨過 起來滿山月 落盡醉處花 荒溝水決決 愴然惜春去 似與故人別 誰遣我多情 壯年無鬢髮

馬上續殘夢 馬嘶時復驚 心孤多所虞 僮僕近我行 棲禽未分散 落月照古城 莫羨居者閑 冢邊人已耕

城南征戰多 城北無飢鴉 白骨馬蹄下 誰言皆有家 城前水聲苦 倏忽流萬古 莫爭城外城 城裏終閑土

弓劒不自行 難引河湟思 將軍半夜飲 十里聞歌飲 高門幾世宅 舞袖仍新賜 誰遣一書來 燈前問邊事

九陌槐葉盡 青春在豪家 嬌鶯不出城 長宿庭上花 高樓登夜半 已見南山多 恩深勢自然 不是愛驕奢

飢啄空城上 莫近太倉粟 一粒未充腸 却入公子腹 且弔城上骨 幾曾害爾族 不聞莊辛語 今日寒蕪綠

自君入城市 北邙無新墳 始信壺中藥 不落白楊根 如何忽告歸 蕣華還笑人 玉笙無遺音 悵望緱嶺雲

宮蘭非瑤草 安得春長在 迴首春又歸 翠華不能待 悲風生輦路 山川寂已晦 邊恨在行人 行人無盡歲

勒兵遼水邊 風急卷旌旃 絕塞陰無草 平沙去盡天 下營看斗建 傳號信狼煙 聖代書青史 當時破虜年

鐃管隨征斾 高秋上遠巴 白波連霧雨 青壁斷蒹葭 凭几雙瞳靜 登樓萬井斜 政成知俗變 當應畫輪車

蒲帆出浦去 但見浦邊樹 不如馬行郎 馬跡猶在路 大舟不相載 買宅令委住 莫道留金多 本非愛郎富

驅羸多自感 煙草遠郊平 鄉路幾時盡 旅人終日行 渡邊寒水驛 山下夕陽城 蕭索更何有 秋風兩鬢生

旅途乘早景 策馬獨淒淒 殘影郡樓月 一聲關樹雞 聽鐘煙柳外 問渡水雲西 當自勉行役 終期功業齊

貴宅多嘉樹 先秋有好風 情閑離闕下 夢野在山中 露色浮寒瓦 螢光墮暗叢 聽吟麗句盡 河漢任西東

當門看少室 倚杖復披衣 每日醒還醉 無人是與非 架書抽讀亂 庭果摘嘗稀 獨有江南客 思家未得歸

閑門不易求 半月在林丘 已與山水別 難爲花木留 孤懷歸靜夜 遠會隔高秋 莫道無言去 冥心在重遊

楚田開雪後 草色與君看 積水浮春氣 深山滯雨寒 毗陵孤月出 建業一鍾殘 爲把鄉書去 因收別淚難

秦地有吳洲 千檣渭曲頭 人當返照立 水徹故鄉流 落第春難過 窮途日易愁 誰知橋上思 萬里在江樓

延陵稱貴邑 季子有高蹤 古跡傳多代 仙山管幾峰 微泉聲小雨 異木色深冬 去畢三年秩 新詩篋不容

風色忽西轉 坐爲千里分 高帆背楚落 寒日逆淮曛 斷燒緣喬木 盤鵰隱片雲 鄉關百戰地 歸去始休軍

脩竹齊高樹 書齋竹樹中 四時無夏氣 三伏有秋風 黑處巢幽鳥 陰來呌候蟲 牕西太白雪 萬仞在遙空

一逕入雙崖 初疑有幾家 行窮人不見 坐久日空斜 石上生靈草 泉中落異花 終須結茅屋 向此學餐霞

白衣遊帝鄉 已得事空王 却返湖山寺 高禪水月房 雨中過嶽黑 秋後宿船涼 回顧秦人語 他生會別方

從容心自切 飲水勝銜杯 共在山中長 相隨闕下來 脩身空有道 取事各無媒 不信昇平代 終遺草澤才

風沙遙見說 道路替君愁 磧夜星垂地 雲明火上樓 征鴻辭塞雪 戰馬識邊秋 不共將軍語 何因有去留

秦興版築時 翦伐不知誰 異代餘根在 幽人得手持 細看生古意 閑倚動邊思 莫作鳩形並 空將鶴髪期

棹返霅溪雲 仍參舊使君 州傳多古跡 縣記是新文 水柵橫舟閉 湖田立木分 但如詩思苦 爲政即超羣

不才甘下第 君子蹇何重 相送昆明岸 同看太白峰 數瓢留頃刻 殘照迫從容 好去煙霞縣 仙人有舊蹤

吾君設禮闈 誰合學忘機 却是高人起 難爲下第歸 出關心縱野 避世事終稀 莫更今秋夕 相思望少微

九衢行一匝 不敢入他門 累日無餘事 通宵得至言 命嗟清世蹇 春覺閏冬暄 翻覆吟佳句 何酬國士恩

如何執簡去 便作挂帆期 澤國三春早 江天落日遲 縣人齊候處 洲鳥欲飛時 免褐方三十 青雲豈白髭

幾作西歸夢 因爲愴別心 野銜天去盡 山夾漢來深 疊浪翻殘照 高帆引片陰 空留相贈句 畢我白頭吟

自古有行役 誰人免別家 相歡猶陌上 一醉任天涯 積疊山藏蜀 潺湲水遶巴 他年復何處 共說海棠花

行坐不相遺 轅門載筆時 雅知難更遇 舊分合長思 夢即重尋熟 書常轉達遲 山齋終擬到 何日遂心期

南去遠駈逐 三湘五月行 巴山雪水下 楚澤火雲生 向野聊中飯 乘涼探暮程 離懷不可說 已迫峽猿聲

家山近石頭 遂意恣東遊 祖席離烏府 歸帆轉蜃樓 陰氛出海散 落月向潮流 別有爲霖日 孤雲未自由

相憂過己切 相賀似身榮 心達無前後 神交共死生 承家吾子事 登第世人情 未有通儒術 明時道不行

歸意隨流水 江湖共在東 山陰何處去 草際片帆通 雨色春愁裏 潮聲曉夢中 雖爲半年客 便是往來鴻

一別一相見 須臾老此生 客衣寒後薄 山思夜深清 詩近吟何句 髭新白幾莖 路岐如昨日 來往夢分明

天涯長戀親 闕下獨傷春 擬住還求己 須歸不爲身 臨岐仍犯雪 挂席始離塵 共泣東風別 同爲滄海人

月過秋霖後 光應夜夜清 一回相憶起 幾度獨吟行 河漢東西直 山川遠近明 寸心遙往處 新有雁來聲

北鳥飛不到 北人今去遊 天涯浮瘴水 嶺外問潘州 草木春冬茂 猿猱日夜愁 定知遷客淚 應只對君流

陰盛此宵中 多爲雨與風 坐無雲雨至 看與雪霜同 抱濕離遙海 傾寒向逈空 年年不可值 還似命難通

家臨浙水傍 岸對買臣鄉 縱棹隨歸鳥 乘潮向夕陽 苦吟身得雪 甘意鬢成霜 況此年猶少 酬知足自強

擁棹向驚湍 巫峰直上看 削成從水底 聳出在雲端 暮雨晴時少 啼猿渴下難 一聞神女去 風竹掃空壇

離亭聊把酒 此路徹邊頭 草白雁來盡 時清人去遊 汾河流晉地 塞雪滿幷州 別後相思夜 空看北斗愁

萬里共心論 徒言吾道存 奉親無別業 謁帝有何門 水宿驚濤浦 山行落葉村 長安長夢去 欹枕即聞猿

關門鳥道中 飛傳復乘驄 暮雪離秦甸 春雲入楚宮 平蕪天共闊 積水地多空 使府懸帆去 能消幾日風

行李事寒天 東來聘禮全 州當定鼎處 人去偃戈年 雷雨依嵩嶺 桑麻接楚田 遙知清夜作 不是借戎篇

去去把青桂 平生心不違 更蒙蓮府辟 兼脫布衣歸 霽岳明殘雪 清波漾落暉 無窮幽鳥戲 時向棹前飛

平生同所爲 相遇偶然遲 各著青袍後 無歸白社期 江流來絕域 府地管諸夷 聖代都無事 從公且賦詩

聽話揚帆興 初從峴首還 高吟入白浪 遙坐看青山 枯木猿啼爽 寒汀鶴步閑 秋來關去夢 幾夜度商顏

蕭條對秋色 相憶在雲泉 木落病身起 潮平歸思懸 涼鐘山頂寺 暝火渡頭船 此地非吾土 淹留又一年

行旅本同愁 黔吳復阻脩 半年方中路 窮節到孤舟 夕靄垂陰野 晨光動積流 家山一夜夢 便是昔年遊

東風出海門 處處動林園 澤國雪霜少 沙汀花木繁 暖魚依水淺 晴雁入空翻 何處陽和力 生萍不駐根

回首雪峰前 朱門心杳然 離人自嗚咽 流水莫潺湲 毒草通蠻徼 秋林近漏天 一生從此去 五字有誰憐

高科終自致 志業信如神 待得逢公道 由來合貴身 秋歸方覺好 舊夢始知真 更想青山宅 誰爲後主人

黔中初罷職 薄俸亦無殘 舉目鄉關遠 攜家旅食難 野梅將雪競 江月與沙寒 兩鬢愁應白 何勞把鏡看

帝里本無名 端居有道情 睡魂春夢斷 書興晚窗明 老擬歸何處 閑應過此生 江湖終一日 拜別便東行

不見又相招 何曾訴寂寥 醉眠春草長 吟坐夜燈銷 淚墮思山切 身歸轉路遙 年年送別處 楊柳少垂條

雖將身佐幕 出入似閑居 草色長相待 山情信不疎 燈前春睡足 酒後夜寒餘 筆硯時時近 終非署簿書

家吳聞入蜀 道路頗乖離 一第何多難 都城可少知 江山非久適 命數未終奇 況又將冤抱 經春杜魄隨

青桂復青袍 一歸榮一高 縣人齊下拜 邑宰共分曹 遶郭看秧插 尋街聽繭繅 封侯萬里者 燕頷乃徒勞

論交雖不蚤 話別且相親 除却棲禪客 誰非南陌人 半生都返性 終老擬安貧 願入白雲社 高眠自致身

欲出窮吾道 東西自未能 捲書唯對鶴 開畫獨留僧 落葉和雲掃 秋山共月登 何年石上水 夜夜滴高層

蔾杖山中出 吟詩對范家 相知從海嶠 寄食向京華 名宦成何報 清眸未縱賒 臨邛夢來往 雨雪滿襃斜

宦途從不問 身事覺無差 華髪初生女 滄洲未有家 却閑思洞穴 終老曠桑麻 別訪棲禪侶 相期語劫沙

越國臨滄海 芳洲復暮晴 湖通諸浦白 日隱亂峰明 野宿多無定 閑遊免有情 天台聞不遠 終到石橋行

孤帆處處宿 不問是誰家 南國平蕪遠 東風細雨斜 旅懷多寄酒 寒意欲留花 更想前途去 茫茫滄海涯

離亭向水開 時候復蒸梅 霹靂燈燭滅 蒹葭風雨來 京關雖共語 海嶠不同回 莫爲蓴鱸美 天涯滯爾才

百歲竟何事 一身長遠遊 行行將近老 處處不離愁 世路多相取 權門不自投 難爲此時別 欲別願人留

杜門聊自適 湖水在窗間 縱得滄洲去 無過白日閑 多慵空好道 少賤早凋顏 獨有東山月 依依自往還

一飯仍難受 依仁況一年 終期身可報 不擬骨空鐫 城晚風高角 江春浪起船 同來棲止地 獨去塞鴻前

一忝鄉書薦 長安未得回 年光逐渭水 春色上秦臺 燕掠平蕪去 人衝細雨來 東風生故里 又過幾花開

一別長安後 晨征便信雞 河聲入峽急 地勢出關低 綠樹叢垓下 青蕪闊楚西 路長知不惡 隨處得詩題

東西南北人 高跡自相親 天下已歸漢 山中猶避秦 龍樓曾作客 鶴氅不爲臣 獨有千年後 青青廟木春

故園何處在 零落五湖東 日暮無來客 天寒有去鴻 大河冰徹塞 高嶽雪連空 獨夜懸歸思 迢迢永漏中

行行野雪薄 寒氣日通春 故國又芳草 滄江終白身 遊歸花落滿 睡起鳥啼新 莫惜閑書札 西來問旅人

相識未十日 相知如十年 從來易離別 此去忽留連 路險行衝雨 山高度隔天 難終清夜坐 更聽說安邊

匹馬西遊日 從吳又轉荆 風雷幾夜坐 山水半年行 夢永秋燈滅 吟餘曉露明 良時不我與 白髮向秦生

何人山雪夜 相訪不相思 若得長閑日 應無暫到時 葉寒凋欲盡 泉凍落還遲 即此天明去 重來未有期

君逐雲山去 人間又絕蹤 半湖乘早月 中路入疎鐘 秋盡草蟲急 夜深山雨重 平生心未已 豈得更相從

白馬遊何處 青樓日正長 鳳簫拋舊曲 鸞鏡嬾新妝 玄鳥深巢靜 飛花入戶香 雖非竇滔婦 錦字已成章

當暑憶歸林 陶家借柳陰 蟬從初伏噪 客向晚涼吟 白日欺玄鬢 滄江負素心 神仙倘有術 引我出幽岑

爲客得從容 官清料復重 海崖歸有業 天目近何峰 是處通春棹 無村不夜舂 馬卿夸貴達 還說返臨邛

秋分一夜停 陰魄最晶熒 好是生滄海 徐看歷杳冥 層空疑洗色 萬怪想潛形 他夕無相類 晨雞不可聽

萬里巴江水 秋來滿峽流 亂山無陸路 行客在孤舟 洶洶灘聲急 冥冥樹色愁 免爲三不弔 已白一生頭

字人修祖德 清白定聞傳 匹馬從秦去 孤帆入楚懸 關中寒食雨 湖上暑衣天 四考兼重請 相知住幾年

舊業在東鄙 西遊從楚荆 風雷幾夜坐 山水半年行 夢永秋燈滅 吟孤曉露明 前心若不遂 有耻却歸耕

何處不相思 相逢還有時 交心如到老 會面未爲遲 苦學緣明代 勞生欲白髭 唯君一度別 便似見無期

天柱與天目 曾棲絕頂房 青雲求祿晚 白日坐家長 井氣通潮信 牕風引海涼 平生詩稱在 老達亦何妨

東堂雖不捷 西去復何愁 蜀馬知歸路 巴山似舊遊 星臨劒閣動 花落錦江流 鼓吹青林下 時聞祭武侯

古木有清陰 寒泉有下深 蟬從初伏噪 客向晚涼吟 白日欺玄鬢 滄江負素心 甚思中夜話 何路許相尋

見說湘江切 長愁有去時 江湖秋涉遠 雷雨夜眠遲 舊業多歸興 空山盡老期 天寒一瓢酒 落日醉留誰

風濤幾千里 歸路半乘舟 此地難相遇 何人更共遊 坐經嵩頂夏 行值洛陽秋 到寺安禪夕 江雲滿石樓

一錫隨緣赴 天台又去登 長亭舊別路 落日獨行僧 夜燒山何處 秋帆浪幾層 他時授巾拂 莫爲老無能

高樓會月夜 北雁向南分 留住經春雪 辭來見夏雲 遙空江不極 絕頂日難曛 一與山僧坐 無因得議文

白社思歸處 青門見去人 鄉遙茂苑樹 路入廣陵塵 海日潮浮曉 湖山雪露春 猶期來帝里 未是得閑人

到日值搖落 相留山舍空 微寒生夜半 積雨向秋終 度講多來雁 經禪少候蟲 方從聽話後 不省在愁中

蒼蒼山閣晚 杳杳隙塵秋 偶上多時立 翻成盡日愁 草平連邑動 河滿逐江流 下視窮邊路 行人在隴頭

滿閣終南色 清宵獨倚欄 風高斜漢動 葉下曲江寒 帝里求名老 空門見性難 吾師無一事 不似在長安

居與鳥巢鄰 日將巢鳥親 多生從此性 久集得無身 樹老風終夜 山寒雪見春 不知諸祖後 傳印是何人

天際蜀門開 西看舉別杯 何人不異禮 上客自懷才 夜澗青林發 秋江淥水來 臨邛行樂處 莫到白頭回

山中畿內邑 別覺大夫清 簿領分王事 官資寄野情 閑齋無獄訟 隱几向泉聲 從此朝天路 門前是去程

雲水入荆湘 古來魚鳥鄉 故關重隔遠 春日獨行長 山溜含清韻 江雷吐夜光 郡中詞客會 遊子更升堂

歸家來幾夜 倏忽覺秋殘 月滿方塘白 風依老樹寒 戲魚重躍定 驚鳥却棲難 爲有門前路 吾生不得安

見說海西隅 山川與俗殊 宦遊如不到 仙分即應無 瀑布當公署 天台是縣圖 遙知爲吏去 有術字惸孤

暑天宜野宅 林籟爽泠泠 沙月邀開戶 巖風助掃庭 鷺棲依綠篠 魚躍出清萍 客抱方如醉 因來得暫醒

每日得閑吟 清曹闕下深 因知遙夜坐 別有遠山心 芸細書中氣 松疎雪後陰 歸時高興足 還復插朝簪

孤帆幾日懸 楚客思飄然 水宿南湖夜 山離舊國年 秋風高送雁 寒雨入停蟬 此去勤書札 時常中路傳

山後與山前 相思隔呌猿 殘雲收樹末 返照落江源 苦雨秋濤漲 狂風野火翻 朝來賣藥客 遇我達無言

青山復淥水 想入富春西 夾岸清猿去 中流白日低 美兼華省出 榮共故鄉齊 賤子遙攀送 歸心逐馬蹄

夏口本吳頭 重城據上遊 戈船轉江漢 風月宿汀洲 執憲傾民望 銜恩赴主憂 誰知舊寮屬 攀餞淚仍流

書記向丘門 旌幢夾谷尊 從來遊幕意 此去幷酬恩 雁呌嫌冰合 驄嘶喜雪繁 同爲入室士 不覺別銷魂

霜鬢持霜簡 朝天向雪天 玉階初辨色 瓊樹乍相鮮 密翳空難曙 盈徴瑞不愆 誰爲洛陽客 是日更高眠

日月不並照 升沈俱有時 自媒徒欲速 孤立却宜遲 盡力唯求己 公心任遇誰 人間不得意 半是鬢先衰

林色樹還曛 何時得見君 獨居度永日 相去遠浮雲 故疾隨秋至 離懷覺夜分 蛩聲非自苦 偏是旅人聞

雪後江上去 風光故國新 清渾天氣曉 綠動浪花春 勸酒提壺鳥 乘舟震澤人 誰知滄海月 取桂却來秦

却接良宵坐 明河幾轉流 安禪逢小暑 抱疾入高秋 靜室聞玄理 深山可白頭 朝朝獻林果 亦欲學獼猴

南浮雖六月 風水已秋涼 日亂看江樹 身飛逐楚檣 後期誰可定 臨別語空長 遠宦須清苦 幽蘭貴獨芳

何人不歸去 君去是閑人 帝里求相識 山家即近鄰 交情吾道可 離思柳條新 未飲青門酒 先如醉夢身

儒服從戎去 須知勝事全 使君開幕日 天子偃戈年 風雨依嵩嶺 桑麻接楚田 新詩隨過客 旋滿洛陽傳

是法從生有 脩持歷劫塵 獨居巖下室 長似定中身 樹老風終夜 山寒雪見春 不知諸祖後 傳印是何人

巴中初去日 已遇使君留 及得尋東道 還陪上北樓 江衝巫峽出 檣過洛宮收 好是從戎罷 看山覺自由

逍遙蓬閣吏 才子復詩流 墳籍因窮覽 江湖却縱遊 眠波聽戍鼓 飯浦約魚舟 處處迎高密 先應掃郡樓

自入華山居 關東相見疎 瓢中誰寄酒 葉上我留書 巢鳥寒棲盡 潭泉暮凍餘 長聞得藥力 此說又何如

空門有才子 得道亦吟詩 內殿頻徴入 孤峰久作期 高名何代比 密行幾生持 長愛喬松院 清涼坐夏時

久在仙壇下 全家是地仙 池塘來乳洞 禾黍接芝田 起看青山足 還傾白酒眠 不知塵世事 雙鬢逐流年

得祿從高第 還鄉見後生 田園休問主 詞賦已垂名 掃壁前題出 開窗舊景清 遙知賢太守 致席日邀迎

惠人須宰邑 爲政貴通經 却用清琴理 猶嫌薄俗聽 漲江晴漸淥 春嶠燒還青 若宿嚴陵瀨 誰當是客星

秦樓吟苦夜 南望只悲君 一宦終遐徼 千山隔旅墳 恨聲流蜀魄 冤氣入湘雲 無限風騷句 時來日夜聞

列土人間盛 彭門屬九州 山河天設險 禮樂牧分憂 皎日爲明信 清風占早秋 雖同郤縠舉 郤縠不封侯

西京無暑氣 夏景似清秋 天府來相辟 高人去自由 江山通蜀國 日月近神州 若共將軍語 河蘭地未收

三秦一會面 二陝久分攜 共憶黃河北 相留白日西 寄來書少達 別後夢多迷 早晚期于此 看花聽鳥啼

幷州非故國 君去復尋誰 獫狁方爲寇 嫖姚正用師 戍煙來自號 邊雪下無時 更想經綿上 應逢禁火期

吾宗偏好武 漢代將家流 走馬辭中禁 屯軍向渭州 天心待破虜 陣面許封侯 却得河源水 方應洗國讐

歸心常共知 歸路不相隨 彼此無依倚 東西又別離 山花含雨濕 江樹近潮欹 莫戀漁樵興 生涯各有爲

閑却白雲居 行蹤出去初 窗中聊取筆 架上獨留書 日背林光冷 潭澄嶽影虛 長聞得藥力 此說復何如

豈得有書名 徒爲老帝京 關中秋氣早 雨後夜涼生 滄海身終泛 青門夢已行 秦人縱相識 多少別離情

朔野正秋風 前程見磧鴻 日西身獨遠 山轉路無窮 樹隔高關斷 沙連大漠空 君看河外將 早晚擬平戎

承恩雖內殿 得道本深山 舉世相看老 孤峰獨自還 溪來青壁裏 路在白雲間 絕頂無人住 雙峰是舊關

入境當春務 農蠶事正殷 逢溪難飲馬 度嶺更勞人 想取烝黎泰 無過賦歛均 不知成政後 誰是得爲鄰

維舟綠溪岸 繞郡白雲峰 將幕連山起 人家向水重 短才無獨見 長策未相逢 所幸分堯理 烝民悉可封

爲郎非白頭 作牧授滄洲 江界乘潮入 山川值勝遊 暑氣隨轉扇 涼月傍開樓 便欲歸田里 拋官逐隱侯

罷郎東出守 半路得浮舟 大斾行當夏 桐江到未秋 雲閑分島寺 濤靜見沙鷗 誰伴臨清景 吟詩上郡樓

野客愁來日 山房木落中 微風生夜半 積雨向秋終 證道方離法 安禪不住空 迷途將覺路 語默見西東

却憶涼堂坐 明河幾度流 安禪逢小暑 抱疾入高秋 水國曾重講 雲林半舊遊 此來看月落 還似道相求

竹向空齋合 無僧在四鄰 去雲離坐石 斜月到禪身 樹老風終夜 山寒雪見春 不知諸祖後 傳印是何人

高樓上長望 百里見靈山 雨歇河珠定 雲開谷鳥還 田苗映林合 牛犢傍村閑 始得消憂處 蟬聲催入關

聽鐘到靈觀 仙子喜相尋 茅洞幾千載 水聲寒至今 讀碑丹井上 坐石澗亭陰 清興未云盡 煙霞生夕林

坐恐三更至 流年此夜分 客心無限事 愁雨不堪聞 灞上家殊遠 爐前酒暫醺 劉郎亦多恨 詩憶故山雲

鏘鏘華駟客 門館賀新正 野雪江山霽 微風竹樹清 蕪庭春意曉 殘枿燼煙生 忽憶王孫草 前年在帝京

孤亭遙帶寺 靜者獨登臨 楚霽江流慢 春歸澤氣陰 野田青牧馬 幽竹暖鳴禽 日日年光盡 何堪故國心

重公舊相識 一夕話勞生 藥裹關身病 經函寄道情 嶽寒當寺色 灘夜入樓聲 不待移文誚 三年別赤城

暮雨楊雄宅 秋風向秀園 不聞砧杵動 時看桔槔翻 釣下魚初食 船移鴨蹔喧 橘寒才弄色 須帶早霜繁

千金畫陣圖 自爲弓劍苦 殺盡田野人 將軍猶愛武 性命換他恩 功成誰作主 鳳皇樓上人 夜夜長歌舞

翦妾身上巾 贈郎傷妾神 郎車不暫停 妾貌寧長春 青天無停雪 滄海無停津 遣妾空牀夢 夜夜隨車輪

遠水猶歸壑 征人合憶鄉 泣多盈袖血 吟苦滿頭霜 楚國連天浪 衡門到海荒 何當生燕羽 時得近雕梁

我家不背水 君身不向越 自是相憶苦 忽如經年別 山家草木寒 石上有殘雪 美人望不見 迢迢雲中月

太守龍爲馬 將軍金作車 香飄十里風 風下綠珠歌 莫怪坐上客 歎君庭前花 明朝此池館 不是石崇家

常聞貧賤夫 頭白終相待 自從嫁黔婁 終歲長不在 君夢有雙影 妾夢空四鄰 常思勁北風 吹折雙車輪

高闕礙飛鳥 人言是君家 經年不歸去 愛妾面上花 妾面雖有花 妾心非女蘿 郎妻自不重 於妾欲如何

碧樹杳云暮 朔風自西來 佳人憶山水 置酒在高臺 不必問流水 坐來日已西 勸君速歸去 正及鷓鴣啼

新霽辨草木 晚塘明衣衿 乳燕不歸宿 雙雙飛向林 微照露花影 輕雲浮麥陰 無人可招隱 盡日登山吟

無成歸故國 上馬亦高歌 況是飛鳴後 殊爲喜慶多 暑銷嵩嶽雨 涼吹洞庭波 莫便閑吟去 須期接盛科

閑門橫古塘 紅樹已驚霜 獨立望秋草 野人耕夕陽 孤煙起蝸舍 飛鷺下漁梁 唯有田家事 依依似故鄉

塵飛不到空 露濕翠微宮 鶴影石橋月 簫聲松殿風 綠毛辭世女 白髮入壺翁 借問燒丹處 桃花幾遍紅

杉風振旅塵 晚景籍芳茵 片水明在野 萬花深見人 靜依歸鶴思 遠惜舊山春 今日惜攜手 寄懷吟白蘋

塵跡入門盡 悄然江海心 水聲巫峽遠 山色洞庭深 風桂落寒子 嵐煙凝夕陰 前軒鶴歸處 蘿月思沈沈

寂寞對衰草 地涼凝露華 蟬鳴月中樹 風落客前花 山館無宿伴 秋琴初別家 自憐千萬里 筆硯寄生涯

斜日出門去 殘花已過春 鳥聲穿葉遠 虎跡渡溪新 入洞幾時路 耕田何代人 自慙非避俗 不敢問迷津

遠節慘言別 況予心久違 從來憶家淚 今日送君歸 野路正風雪 還鄉猶布衣 里中耕稼者 應笑讀書非

芳草離離思 悠悠春夢餘 池亭千里月 煙水一封書 詩想懷康樂 文應弔子胥 扁舟戀南越 豈獨爲鱸魚

欲暮候樵者 望山空翠微 虹隨餘雨散 鵶帶夕陽歸 窮巷長秋草 孤村時擣衣 誰知多病客 寂寞掩柴扉

澄潭昔臥龍 章句世爲宗 獨步聲名在 千巖水石空 野禽悲灌木 落日弔清風 後學攀遺址 秋山聞草蟲

萬樹影參差 石牀藤半垂 螢光雖散草 鳥跡尚臨池 風雅傳今日 雲山想昔時 感深蘇屬國 千載五言詩

孤鴈暮飛急 蕭蕭天地秋 關河正黃葉 消息斷青樓 湘渚煙波遠 驪山風雨愁 此時萬里道 魂夢遶滄洲

盡室居幽谷 亂山爲四鄰 霧深知有術 窗靜似無人 鶴語松上月 花明雲裏春 生涯更何許 尊酒與垂綸

幽獨自成愚 柴門日漸蕪 陸機初入洛 孫楚又遊吳 失意怨楊柳 異鄉聞鷓鴣 相思復相望 春草滿南湖

吳山青楚吟 草色異鄉心 一酌水邊酒 數聲花下琴 登樓舊國遠 探穴九疑深 更想逢秋節 那堪聞夜砧

蘭澤傷秋色 臨風遠別期 東城草雖綠 南浦柳無枝 直道豈易枉 暗投誰不疑 因君問行役 有淚濕江蘺

萬里訪遺塵 鶯聲淚濕巾 古書無主散 廢宅與山鄰 宿草風悲夜 荒村月弔人 淒涼問殘柳 今日爲誰春

荒臺荆棘多 忠諫竟如何 細草迷宮巷 閑花悞綺羅 前溪徒自綠 子夜不聞歌 悵望清江暮 悠悠東去波

清無車馬塵 深洞百花春 雞犬疑霑藥 耕桑似避秦 登山採樵路 臨水浣紗人 若得心無事 移家便卜鄰

石屏苔色涼 流水遶祠堂 巢鵲疑天漢 潭花似鏡妝 神來雲雨合 神去蕙蘭香 不復聞雙佩 山門空夕陽

行人倦遊宦 秋草宿湖邊 露濕芙蓉渡 月明漁網船 寒機深竹裏 遠浪到門前 何處思鄉甚 歌聲聞採蓮

清苦月偏知 南歸瘦馬遲 橐輕緣換酒 髪白爲吟詩 水色西陵渡 松聲伍相祠 聖朝思直諫 不是挂冠時

大隱能兼濟 軒窗逐勝開 遠含雲水思 深得棟梁材 吏散山逾靜 庭閑鳥自來 更憐幽砌色 秋雨長莓苔

江草暖初綠 雁行皆北飛 異鄉那久客 野鳥尚思歸 十載過如夢 素心應已違 行行家漸遠 更苦得書稀

繞屋樹森森 多棲紫閣禽 暫過當永夜 微得話前心 入楚行應遠 經湘恨必深 那堪對寒燭 更賦別離吟

入市雖求利 憐君意獨真 劚將寒澗樹 賣與翠樓人 瘦葉幾經雪 淡花應少春 長安重桃李 徒染六街塵

相思春樹綠 千里亦依依 鄠杜月頻滿 瀟湘人未歸 桂花風半落 煙草蝶雙飛 一別無消息 水南車跡稀

南北行已久 憐君知苦辛 萬家同草木 三載得陽春 東道聽遊子 夷門歌主人 空持語相送 應怪不沾巾

日暖上山路 鳥啼知已春 忽逢幽隱處 如見獨醒人 石冷開常晚 風多落亦頻 樵夫應不識 歲久伐爲薪

簟涼秋氣初 長信恨何如 拂黛月生指 解鬟雲滿梳 一從悲畫扇 幾度泣前魚 坐聽南宮樂 涼風搖翠裾

一失輦前恩 綺羅生暗塵 惟應深夜月 獨伴向隅人 長信翠蛾老 昭陽紅粉新 君心似秋節 不使草長春

東門車馬路 此路在浮沈 白日若不落 紅塵應更深 從來名利地 皆起是非心 所以青青草 年年生漢陰

樓下長江路 舟車晝不閑 鳥聲非故國 春色是他山 一望雲復水 幾重河與關 愁心隨落日 萬里各西還

九陌盡風塵 囂囂晝復昏 古今人不斷 南北路長存 葉落上陽樹 草衰金谷園 亂鴉歸未已 殘日半前軒

不繫與舟閑 悠悠吳楚間 羞將新白髮 却到舊青山 一葉忽離樹 幾人同入關 長安家尚在 秋至又西還

窮秋幾日雨 處處生蒼苔 舊國寄書後 涼天方雁來 露繁山草濕 洲暖水花開 去盡同行客 一帆猶未回

杜陵無厚業 不得駐車輪 重到曾遊處 多非舊主人 東風千嶺樹 西日一洲蘋 又渡湘江去 湘江水復春

北風吹楚樹 此地獨先秋 何事屈原恨 不隨湘水流 涼天生片月 竟夕伴孤舟 一作南行客 無成空白頭

楚人歌竹枝 遊子淚沾衣 異國久爲客 寒宵頻夢歸 一封書未返 千樹葉皆飛 南過洞庭水 更應消息稀

人間惟此路 長得綠苔衣 及戶無行跡 遊方應未歸 平生無限事 到此盡知非 獨倚松門久 陰雲昏翠微

石室掃無塵 人寰與此分 飛來南浦樹 半是華山雲 浮世幾多事 先生應不聞 寒山滿西日 空照雁成羣

長安清渭東 遊子跡重重 此去紅塵路 難尋君馬蹤 昔時輕一別 漸老貴相逢 應戀嵩陽住 嵩陽饒古松

行子與秋葉 各隨南北風 雖非千里別 還阻一宵同 過盡少年日 尚如長轉蓬 猶爲布衣客 羞入故關中

一聽遊子歌 秋計覺蹉跎 四海少平地 百川無定波 共驚年已暮 俱向客中多 又駕征輪去 東歸事若何

南北各萬里 有雲心更閑 因風離海上 伴月到人間 洛浦少高樹 長安無舊山 裴回不可駐 漠漠又空還

悔作望南浦 望中生遠愁 因知人易老 爲有水東流 欲附故鄉信 不逢歸客舟 萋萋兩岸草 又度一年秋

江頭一聲起 芳歲已難留 聽此高林上 遙知故國秋 應催風落葉 似勸客回舟 不是新蟬苦 年年自有愁

青山長寂寞 南望獨高歌 四海故人盡 九原新壠多 西沈浮世日 東注逝川波 不使年華駐 此生能幾何

東風吹草色 空使客蹉跎 不設太平險 更應遊子多 幾傷行處淚 一曲醉中歌 盡向青門外 東隨渭水波

俛仰不能去 如逢舊友同 曾因春雪散 見在華山中 何處有明月 訪君聽遠風 相將歸未得 各占石巖東

僻地好泉石 何人曾陸沈 不知青嶂外 更有白雲深 因此見喬木 幾回思舊林 慇懃猨與鳥 惟我獨何心

到此絕車輪 萋萋草樹春 青山如有利 白石亦成塵 水闊應無路 松深不見人 如知巢與許 千載跡猶新

南渡人來絕 喧喧雁滿沙 自生江上月 長有客思家 半夜下霜岸 北風吹荻花 自驚歸夢斷 不得到天涯

擾擾浮梁路 人忙月自閑 去年爲塞客 今夜宿蕭關 辭國幾經歲 望鄉空見山 不知江葉下 又作布衣還

亂峰連疊嶂 千里綠峨峨 蜀國路如此 遊人車亦過 遠煙當葉歛 驟雨逐風多 獨憶紫芝叟 臨風歌舊歌

蜀國少平地 方思京洛間 遠爲千里客 來度百牢關 帆影清江水 鈴聲碧草山 不因名與利 爾我各應閑

何當開此鏡 即見髪如絲 白日急於水 一年能幾時 每逢芳草處 長返故園遲 所以多爲客 蹉跎欲怨誰

征車千里至 碾遍六街塵 向此有營地 忽逢無事人 昔時顏未改 浮世路多新 且脫衣沽酒 終南山欲春

草堂前有山 一見一相寬 處世貴僧靜 青松因歲寒 他山逢舊侶 盡日話長安 所以閑行跡 千回遶藥欄

日日市朝路 何時無苦辛 不隨丹竈客 終作白頭人 浮世度千載 桃源方一春 歸來華表上 應笑北邙塵

世人無正心 蟲網匣中琴 何以經時廢 非爲娛耳音 獨令高韻在 誰感隙塵深 應是南風曲 聲聲不合今

古來利與名 俱在洛陽城 九陌鼓初起 萬車輪已行 周秦時幾變 伊洛水猶清 二月中橋路 鳥啼春草生

離家凡幾宵 一望一寥寥 新魄又將滿 故鄉應漸遙 獨臨彭蠡水 遠憶洛陽橋 更有乘舟客 悽然亦駐橈

朱檻滿明月 美人歌落梅 忽驚塵起處 疑有鳳飛來 一曲聽初徹 幾年愁暫開 東南正雲雨 不得見陽臺

九折無停波 三光如轉燭 玄珠人不識 徒愛燕趙玉 祖龍已深惑 漢氏遠狥欲 驪山與茂陵 相對秋草綠

春華惜妾態 秋草念妾心 始知井邊桐 不如堂上琴 月落却羨鏡 花飛猶委苔 門前長江水 一去終不回

涼室無外響 空桑七弦分 所彈非新聲 俗耳安肯聞 月落未終曲 暗中泣湘君 如傳我心苦 千里蒼梧雲

咫尺不相見 便同天一涯 何必隔關山 乃言傷別離 君心與我心 脈脈無由知 誰堪近別苦 遠別猶有期

茂陵歸路絕 誰念此淹留 極目月沈浦 苦吟霜滿舟 孤猨啼後夜 久客病高秋 欲寄鄉關恨 寒江無北流

多才與命違 末路隱柴扉 白髮何人問 青山一劍歸 晴煙獨鳥沒 野渡亂花飛 寂寞長亭外 依然空落暉

青門聊極望 何事久離羣 芳草失歸路 故鄉空暮雲 信回陵樹老 夢斷灞流分 兄弟正南北 鴻聲堪獨聞

萬花明曲水 車馬動秦川 此日不得意 青春徒少年 晴沙下鷗鷺 幽沚生蘭荃 向晚積歸念 江湖心渺然

行人方倦役 到此似還鄉 流水來關外 青山近洛陽 溪雲歸洞鶴 松月半軒霜 坐恐晨鐘動 天涯道路長

出門皆有託 君去獨何親 闕下新交少 天涯舊業貧 煙寒嶽樹暝 雪後嶺梅春 聖代留崑玉 那令愧郄詵

春草平陵路 荷衣醉別離 將尋洛陽友 共結洞庭期 星月半山盡 天雞出海遲 無輕此分手 他日重相思

古院閉松色 入門人自閑 罷經來宿鳥 支策對秋山 客念蓬梗外 禪心煙霧間 空憐濯纓處 階下水潺潺

貧交千里外 失路更傷離 曉淚芳草盡 夜魂明月知 空山連野外 寒鳥下霜枝 此景正寥落 爲君玄髪衰

松間開一徑 秋草自相依 終日不冠帶 空山無是非 投綸溪鳥伴 曝藥谷雲飛 時向鄰家去 狂歌夜醉歸

樓中見千里 樓影入通津 煙樹遙分陝 山河曲向秦 興亡留白日 今古共紅塵 鸛雀飛何處 城隅草自春

遠客家水國 此來如到鄉 何人垂白髮 一葉釣殘陽 柳暗鳥乍起 渚深蘭自芳 因知帝城下 有路向滄浪

曾當一面戰 頻出九重圍 但見爭鋒處 長須得勝歸 雪沾旗尾落 風斷節毛稀 豈要銘燕石 平生重武威

珠瓏翡翠牀 白皙侍中郎 五日來花下 雙童問道傍 到門車馬狹 連夜管弦長 每笑東家子 窺他宋玉牆

青驪八尺高 俠客倚雄豪 踏雪生珠汗 障泥護錦袍 路傍看驟影 鞍底卷旋毛 豈獨連錢貴 酬恩更代勞

五色有名翬 清晨挾兩雌 羣羣飛自樂 步步飲相隨 覘葉逢人處 驚媒妬寵時 綠毛春鬬盡 強敵願君知

本自江湖遠 常開霜露餘 爭春候穠李 得水異紅蕖 孤秀曾無偶 當門幸不鋤 誰能政搖落 繁綵照堦除

日照四山雪 老僧門未開 凍缾黏柱礎 宿火陷爐灰 童子病歸去 鹿麑寒入來 齋鐘知漸近 枝鳥下生臺

一峰當勝地 萬點照嚴城 勢異崑岡發 光疑玄圃生 焚書翻見字 舉燧不招兵 況遇新春夜 何勞秉燭行

九枝應並耀 午夜忽潛然 景集青山外 螢分碧草前 輝華侵月影 歷亂寫星躔 望極高樓上 搖光滿綺筵

春山收暝色 爝火集餘輝 麗景饒紅焰 祥光出翠微 白榆行自比 青桂影相依 唯有偷光客 追游欲忘歸

恨乏平戎策 慙登拜將壇 手持金鉞冷 身挂鐵衣寒 主聖扶持易 恩深報效難 三邊猶未靜 何敢便休官

紫塞曉屯兵 黃沙披甲臥 戰鼓聲未齊 烏鳶已相賀 燕然山上雲 半是離鄉魂 衛霍待富貴 豈能無乾坤

開門省禾黍 鄰翁水頭住 今朝南澗波 昨夜西川雨 牧童披短蓑 腰笛期煙渚 不問水邊人 騎牛傍山去

常經馬嵬驛 見說坡前客 一從屠貴妃 生女愁傾國 是日芙蓉花 不如秋草色 當時嫁匹夫 不妨得頭白

壠上扶犂兒 手種腹長飢 窗下拋梭女 手織身無衣 我願燕趙姝 化爲嫫母姿 一笑不值錢 自然家國肥

旅館坐孤寂 出門成苦吟 何事覺歸晚 黃花秋意深 寒蝶戀衰草 軫我離鄉心 更見庭前樹 南枝巢宿禽

二月野中芳 凡花亦能香 素娥哭新塚 樵柯鳴柔桑 田父引黃犬 尋狐上高岡 墳前呼犬歸 不知頭似霜

古鑿巖居人 一廛稱有產 雖霑巾覆形 不及貴門犬 驅牛耕白石 課女經黃繭 歲暮霜霰濃 畫樓人飽煖

北別黃榆塞 南歸白雲鄉 孤舟下彭蠡 楚月沈滄浪 爲子惜功業 滿身刀箭瘡 莫渡汨羅水 回君忠孝腸

村舍少聞事 日高猶閉關 起來花滿地 戴勝鳴桑間 居安即永業 何者爲故山 朱門與蓬戶 六十頭盡斑

採薇易爲山 何必登首陽 濯纓易爲水 何必泛滄浪 貴崇已難慕 諂笑何所長 東堂桂欲空 猶有收螢光

黃金驕石崇 與晉爭國力 更欲住人間 一日買不得 行爲忠信主 身是文章宅 四者俱不聞 空傳墮樓客

不嫁白衫兒 愛君新紫衣 早知遽相別 何用假光輝 已聞都萬騎 又道出重圍 一軸金裝字 致君終不歸

天壽畏不永 燒金希長年 積土培枯根 自謂松柏堅 南陌試腰褭 西樓歌嬋娟 豈知蔓草中 日日開夜泉

男作鄉中丁 女作鄉男婦 南村與北里 日日見父母 豈似從軍兒 一去便白首 何當鑄劍戟 盡得丁男力

綠野含曙光 東北雲如茜 栖鴉林際起 落月水中見 此身何自苦 日日凌霜霰 流蘇帳裏人 猶在陽臺畔

滻水桃李熟 杜曲芙蓉老 九天休沐歸 腰玉垂楊道 避路迴綺羅 迎風嘶騕褭 豈知山谷中 日日吹瑤草

行人何徬徨 隴頭水嗚咽 寒沙戰鬼愁 白骨風霜切 薄日朦朧秋 怨氣陰雲結 殺成邊將名 名著生靈滅

郎本東家兒 妾本西家女 對門中道間 終謂無離阻 豈知中道間 遣作空閨主 自是愛封侯 非關備胡虜

白玉若無玷 花顏須及時 國色久在室 良媒亦生疑 鴉鬟未成髻 鸞鏡徒相知 翻慙效顰者 却笑從人遲

借問隴頭水 終年恨何事 深疑嗚咽聲 中有征人淚 自古蘊長策 況我非才智 無計謝潺湲 一宵空不寐

不耕南畝田 爲愛東堂桂 身同樹上花 一落又經歲 交親日相薄 知己恩潛替 日開十二門 自是無歸計

危樓送遠目 信美奈鄉情 轉岸孤舟疾 銜山落照明 蕭條看草色 惆悵認江聲 誰會登臨恨 從軍白髮生

中秋中夜月 世說慴妖精 顧兔雲初蔽 長虵誰與勍 未追良友翫 安用玉輪盈 此意人誰喻 裁時穿禁城

清曉意未愜 捲簾時一吟 檻虛花氣密 地暖竹聲深 秀色還朝暮 浮雲自古今 石泉驚已躍 會可洗幽心

孤城向夕原 春入景初暄 綠樹低官舍 青山在縣門 樓臺疑結蜃 枕席更聞猨 客路何曾定 棲遲欲斷魂

初日在斜溪 山雲片片低 鄉愁夢裏失 馬色望中迷 澗底淒泉氣 巖前遍綠荑 非關秦塞去 無事候晨雞

關勢遙臨海 峰巒半入雲 煙中獨鳥下 潭上雜花熏 寄遠悲春草 登臨憶使君 此時還極目 離思更紛紛

客來鳴素琴 惆悵對遺音 一曲起於古 幾人聽到今 盡含風靄遠 自泛月煙深 風續水山操 坐生方外心

芳藍滋匹帛 人力半天經 浸潤加新氣 光輝勝本青 還同冰出水 不共草爲螢 翻覆依襟上 偏知造化靈

朔野煙塵起 天軍又舉戈 陰風向晚急 殺氣入秋多 樹盡禽栖草 冰堅路在河 汾陽無繼者 羌虜肯先和

馬省曾行處 連嘶渡晚河 忽驚鄉樹出 漸識路人多 細徑穿禾黍 頹垣壓薜蘿 乍歸猶似客 鄰叟亦相過

松底詩人宅 閑門遠岫孤 數家分小徑 一水截平蕪 竹節偶相對 鳥名多自呼 愛君真靜者 欲去又踟躕

此來風雨後 已覺減年華 若待皆無事 應難更有花 管弦臨夜急 榆柳向江斜 且莫看歸路 同須醉酒家

北風吹雨雪 舉目已悽悽 戰鬼秋頻哭 征鴻夜不栖 沙平關路直 磧廣郡樓低 此去非東魯 人多事鼓鼙

此生迷有著 因病得尋師 話盡山中事 歸當月上時 高松連寺影 亞竹入窗枝 閑憶草堂路 相逢非素期

才薄命如此 自嗟兼自疑 遭逢好文日 黜落至公時 倚玉甘無路 穿楊却未期 更慙君侍坐 問許可言詩

漂漂東去客 一宿渭城邊 遠處星垂岸 中流月滿船 涼歸夜深簟 秋入雨餘天 漸覺家山小 殘程尚幾年

一別同袍友 相思已十年 長安多在客 久病忽聞蟬 驟雨纔沾地 陰雲不徧天 微涼堪話舊 移榻晚風前

空庭吟坐久 爽氣入荷衣 病葉先秋落 驚禽背月飛 瘴雲晴未散 戍客老將依 爲應金門策 多應說戰機

酒醒鄉關遠 迢迢聽漏終 曙分林影外 春盡雨聲中 鳥思江村路 花殘野岸風 十年成底事 羸馬倦西東

故人居謫宦 今日一書來 良久驚兼喜 殷勤卷更開 瘴雲沉去鴈 江雨促新梅 滿紙殊鄉淚 非冤不可哀

四座列吾友 滿園花照衣 一生知幾度 後到擬先歸 急管侵諸樂 嚴城送落暉 當歡莫離席 離席却歡稀

自得曹溪法 諸經更不看 已降禪侶久 兼作帝師難 夜木侵簷黑 秋燈照雨寒 如何嫌有著 一念在林巒

楚客抱離思 蜀琴留恨聲 坐來新月上 聽久覺秋生 夜靜騷人語 天高別鶴鳴 因君興一歎 竟夕意難平

此地聞猶惡 人言是所之 一家書絕久 孤驛夢成遲 八月三湘道 聞猿冒雨時 不須祠楚相 臣節轉堪疑

千里豈云去 欲歸如路窮 人間無暇日 馬上又秋風 破月銜高岳 流星拂曉空 此時皆在夢 行色獨怱怱

郗家庭樹下 幾度醉春風 今日花還發 當時事不同 流言應未息 直道竟難通 徒遣相思者 悲歌向暮空

蟬吟槐蘂落 的的是愁端 病覺離家遠 貧知處事難 真交無所隱 深語有餘歡 未必聞歌吹 羈心得暫寬

愁指蕭關外 風沙入遠程 馬行初有跡 雨落竟無聲 地理全歸漢 天威不在兵 西京逢故老 暗喜復時平

漸覺風沙暗 蕭關欲到時 兒童能探火 婦女解縫旗 川少銜魚鷺 林多帶箭麋 暫來戎馬地 不敢苦吟詩

驚波常不定 半日鬢堪斑 四顧疑無地 中流忽有山 鳥高恆畏墜 帆遠却如閑 漁父閑相引 時歌浩渺間

近甸名偏著 登城景又寬 半空分太華 極目是長安 雪助河流漲 人耕燒色殘 閑來時甚少 欲下重憑欄

赴縣是還鄉 途程豈覺長 聽鶯離灞岸 盪槳入陵陽 野蕨生公署 閑雲拂印牀 晴天調膳外 垂釣有池塘

汩沒與辛勤 全鍾在此身 半生爲下客 終老託何人 兩鬢關中改 千巖海上春 青雲知有路 自是致無因

徒爲經異岳 不得訪靈蹤 日盡行難盡 千重復萬重 雲垂多作雨 雷動半和鐘 孤竹人藏處 無因認本峰

半夜發清洛 不知過石橋 雲增中岳大 樹隱上陽遙 塹黑初沉月 河明欲認潮 孤村人尚夢 無處暫停橈

不共衆山同 岧嶤出迥空 幾層高鳥外 萬仞一樓中 水落難歸地 雲離便逐風 唯應霄漢客 絕頂路方通

連春不得意 所業已疑非 舊國亂離後 新年惆悵歸 雪開還楚地 花惹別秦衣 江徼多留滯 高秋會恐違

征路出窮邊 孤吟傍戍煙 河光深蕩塞 磧色迥連天 殘日沉鵰外 驚蓬到馬前 空懷釣魚所 未定卜歸年

孤帆收廣岸 落照在遙峰 南北渡人少 高低歸鳥重 潮回沙出樹 雨過浦沉鐘 漁父雖相問 那能話所從

旅食唯草草 此生誰我同 故園魂夢外 長路別離中 人事萍隨水 年光鳥過空 欲吟先落淚 多是怨途窮

帝命分留務 東南向楚天 幾程迴送騎 中路見迎船 冶例開山鑄 民多酌海煎 青雲名素重 此去豈經年

他皆宴牡丹 獨又出長安 遠道行非易 無圖住自難 離城風已暖 近岳雨翻寒 此去知誰顧 閑吟祗自寬

已是鴻來日 堪驚却背秦 天遙三楚樹 路遠兩河人 旅夢難歸隱 吟魂不在身 霜臺欹冠豸 賴許往來頻

無成歸故里 不似在他鄉 歲月逐流水 山川空夕陽 回潮迷古渡 迸竹過鄰墻 耆舊休存省 胡爲止淚行

從戎巫峽外 吟興更應多 郡響蠻江漲 山昏蜀雨過 公筵饒越味 俗土尚巴歌 中夜懷吳夢 知經灩澦波

一第久乖期 深心已自疑 滄江歸恨遠 紫閣別愁遲 稽古成何事 龍鍾負已知 依門非近日 不慮舊恩移

城中塵外住 入望是田家 井出深山水 闌藏異國花 風巢和鳥動 雪竹向人斜 來往唯君熟 鄉園共海涯

此生何處遂 屑屑復悠悠 舊國歸無計 他鄉夢亦愁 飛塵長滿眼 衰髪暗添頭 章句非經濟 終難動五侯

曾見邛人說 龍州地未深 碧溪飛白鳥 紅斾映青林 土產唯宜藥 王租只貢金 政成開宴日 誰伴使君吟

滿縣唯雲水 何曾似近畿 曉庭猿集慣 寒署吏衙稀 冰色封深澗 樵聲出紫微 時聞迎隱者 依舊著山衣

狂戎侵內地 左轄去蕭關 走馬衝邊雪 鳴鞞動塞山 風收枯草定 月滿廣沙閑 西繞河蘭匝 應多隔歲還

境概殊諸處 依然是謝家 遺文齊日月 舊井照煙霞 水隔平蕪遠 山橫度鳥斜 無人能此隱 來往謾興嗟

高關閑獨望 望久轉愁人 紫塞唯多雪 胡山不盡春 河遙分斷野 樹亂起飛塵 時見東來騎 心知近別秦

西出黃雲外 東懷白浪遙 星河愁立夜 雷電獨行朝 磧迥人防寇 天空鴈避鵰 如何非戰卒 弓劒不離腰

問省歸南服 懸帆任北風 何山猶見雪 半路已無鴻 瘴雜春雲重 星垂夜海空 往來如不住 亦是一年中

殊立本不偶 非唯今所難 無門閑共老 盡日泣相看 鳥畏聞鶗鴂 花慚背牡丹 何人知此計 復議出長安

胡虜偏狂悍 邊兵不敢閑 防秋朝伏弩 縱火夜搜山 鴈逆風鼙振 沙飛獵騎還 安西雖有路 難更出陽關

征役已不定 又緣無定河 塞深烽砦密 山亂犬羊多 漢卒聞笳泣 胡兒擊劒歌 番情終未測 今昔謾言和

下馬似無人 開門只一身 心同孤鶴靜 行過老僧真 亂水藏幽徑 高原隔遠津 匡廬曾共隱 相見自相親

明時無事諫 豈事隱明君 每值離丹陛 多陪宴白雲 門連蕭洞僻 地與曲江分 滿院皆檉竹 期棲鸞鶴羣

遠役與歸愁 同來渭水頭 南浮應到海 北去阻無州 楚雨天連地 胡風夏甚秋 江人如見問 爲話復貧遊

下國多高趣 終年半是吟 海濤通越分 部伍雜閩音 曉郭雲藏市 春山鳥護林 東浮雖未遂 日日至中心

無謀尋舊友 強喜亦如愁 丹桂阻丹懇 白衣成白頭 窮吳迷釣業 大漠事貧遊 霄漢期提引 龍鍾未擬休

步步經戎虜 防兵不離身 山多曾戰處 路斷野行人 暴雨聲同瀑 奔沙勢異塵 片時懷萬慮 白髮數莖新

一月月相似 一年年不同 清晨窺古鏡 旅貌近衰翁 處世閑難得 關身事半空 浮生能幾許 莫惜醉春風

南辭采石遠 北背乞銀深 磧路雖多險 江人不廢吟 鵰依孤堠立 鷗向迥沙沈 因共邊人熟 行行起戰心

我命同君命 君詩似我詩 俱無中道計 各失半生期 素業滄江遠 清時白髮垂 蹉跎一如此 何處卜棲遲

茫茫沙漠廣 漸遠赫連城 堡迥烽相見 河移浪旋生 無蟬嘶折柳 有寇似防兵 不耐饑寒迫 終誰至此行

在漢信垂功 於唐道更隆 一川留古跡 多代仰高風 樹折巢墮鳥 階荒草覆蟲 行人過豈少 獨駐夕陽中

東下經牛渚 依然是故關 客程臨岸盡 鄉思入鷗閑 雨漲巴來浪 雲增楚際山 漁翁知未達 相顧不開顏

城疊連雲壑 人家似隱居 樹飛鸚鵡衆 川下鶺鴒疎 滴夢關山雨 資餐隴水魚 誰知江徼客 此景倍相於

二十二三年 遊秦復滯燕 徒陪羣彥後 自苦此生前 徑折啼猿樹 巖荒噴月泉 東堂曾受薦 垂白志猶堅

淅淅復棲棲 人間只自迷 終年愁遠道 到老去何蹊 始見紅葉落 又聞黃鳥啼 不因趨大斾 誰肯暫提攜

童蒙即苦辛 未識杏園春 謾倚無爲日 還成不偶人 鄉程長恨遠 旅夢亦愁貧 天地雖云廣 殊難寄此身

春闈久已滯 秋賦又逢停 選士疑長阻 傷時自不寧 秦城還逐夢 楚徼影隨形 此去吟雖苦 何人更肯聽

孤立時全塞 求名勢轉難 身多離下國 分合阻長安 越鳥啼春早 蠻花送雨寒 丘門沾顧重 未別欲闌干

躡險入高空 初疑勢不窮 又緣千嶂盡 還共七盤同 下辨東流水 平隨北去鴻 天然無此道 應免患窮通

北出陰關去 何人肯待君 無青山擁晉 半濁水通汾 鴈塞雖多鴈 雲州却少雲 茲遊殊不惡 莫恨暫離羣

平蕪望已極 況復倚凌歊 江截吳山斷 天臨楚澤遙 雲帆高出樹 水市迥分橋 立久斜陽盡 無言似寂寥

滿國賞芳辰 飛蹄復走輪 好花皆折盡 明日恐無春 鳥避連雲幄 魚驚遠浪塵 如何當此節 獨自作愁人

閑身却不閑 日日對天顏 已住城中寺 難歸海上山 詩傳華夏外 偈布市朝間 欲問空門事 空門豈有關

閑賞步易遠 野吟聲自高 路無人到跡 林有鶴遺毛 物外趣都別 塵中心枉勞 沿溪收墮果 坐石喚飢猱

西去窮胡處 嵓崖境不常 石形相對聳 天勢一條長 棧底鳴流水 林端歛夕陽 雖隨兵馬至 未免畏豺狼

巴興千萬尋 此去若爲心 蟋蟀既將定 獼猴應正吟 劒門秋斷鴈 褒谷夜多砧 自古西南路 艱難直至今

聖澤滋遐徼 河隄四向通 大荒收虜帳 遺土復秦風 亂燒迷歸路 遙山似夢中 此時懷感切 極目思無窮

南朝山半寺 謝朓故鄉鄰 嶺上非無主 秋詩復有人 高禪星月近 野火虎狼馴 舊許陪閑社 終應待此身

高秋偏入望 霽景倍關情 落木滿江水 離人懷渭城 山高孤戍斷 野極暮天平 漁父時相問 羞真道姓名

三伏客吟過 長安未擬還 蛩聲秋不動 燕別思仍閑 亂葉隨寒雨 孤蟾起暮關 經時高嶺外 來往斾旌間

山雲蟬滿樹 欲住更何安 上國回將晚 孤峰別自難 磧遙鴻未到 江近夜先寒 泉石雖堪戀 行人不願看

獨下黃盤路 多虞部落連 雲晴仍著地 樹古自參天 亂鳥飛人上 驚麋起馬前 行行無郡邑 唯見虎狼煙

終年唯旅舍 只似已無家 白髮除還出 丹霄去轉賒 夏遊窮塞路 春醉負秦花 應是穹蒼意 空教老若耶

四面波濤匝 中樓日月鄰 上窮如出世 下瞷忽驚神 剎礙長空鳥 船通外國人 房房皆疊石 風掃永無塵

朝回離九陌 島外賞殘春 經宿留閑客 看雲作主人 時清難議隱 位重亦甘貧 巖洞真仙境 應休別臥鄰

偶得湖中趣 都忘隴坻愁 邊聲風下鴈 楚思浪移舟 靜極亭連寺 涼多島近樓 吟遊終不厭 還似曲江頭

隴首時無事 湖邊日縱吟 遊魚來復去 浴鳥出還沈 蜃氣藏孤嶼 波光到遠林 無人見垂釣 暗起洞庭心

下馬青山下 無言有所思 雲藏李白墓 苔暗謝公詩 烈燒飛荒野 棲鳧宿廣陂 東來與西去 皆是不閑時

從戎依遠地 無日見家山 地近風沙處 城當甸服間 阻河通渭水 曲苑帶秦關 待月登樓夜 何人相伴閑

無媒歸別業 所向自乖心 閭里故人少 田園荒草深 浪翻全失岸 竹迸別成林 鷗鳥猶相識 時來聽苦吟

眠雲終未遂 策馬暫休期 上國勞魂夢 中心甚別離 冰封巖溜斷 雪壓砌松欹 骨肉嗟名晚 看歸却淚垂

學劒雖無術 吟詩似有魔 已貧甘事晚 臨老愛閑多 雞犬唯隨鹿 兒童只衣簑 時因尋野叟 狂醉復狂歌

鄉國亂離後 交親半旅遊 遠聞誠可念 歸見豈無愁 敗葦迷荒徑 寒簑沒壞舟 衡門終不掩 倚杖看波流

遊秦復滯燕 不覺近衰年 旅貌同柴毀 行衣對骨穿 籬寒多啄雀 木落斷浮煙 楚夜聞鳴鴈 猶疑在塞天

戴豸却驅雞 東南上句溪 路過金谷口 帆轉石城西 水樹連天暗 山禽繞郡啼 江人諳舊化 那復俟招攜

邊窮厄未窮 復此逐歸鴻 去路多相似 行人半不同 山川藏北狄 草木背東風 虛負男兒志 無因立戰功

堅心持諫諍 自古亦艱難 寄邑雖行化 眠雲似去官 河分中野斷 岳入半天寒 瀑布冰成日 誰陪吟復看

南楚西秦遠 名遲別歲深 欲歸難遂去 閑憶自成吟 雷電閑傾雨 猿猱鬬墮林 眠雲機尚在 未忍負初心

吟詩早得名 戴豸又加榮 下國閑歸去 他人少此情 雲移寒嶠出 燒夾夜江明 重引池塘思 還登謝朓城

獨夜長城下 孤吟近北辰 半天初去鴈 窮磧遠來人 月黯氛埃積 風羶帳幕鄰 惟聞防虜寇 不語暗傷神

受謫因延諫 茲行不出關 直廬辭玉陛 上馬向仙山 地古桑麻廣 城偏僕御閑 縣齋高枕臥 猶夢犯天顏

西顧伊蘭近 方驚滯極邊 水隨空谷轉 山向夕陽偏 磧鳥多依地 胡雲不滿天 秋風動衰草 只覺犬羊羶

片席隨高鳥 連天積浪間 葦寬雲不匝 風廣雨無閑 戍影臨孤浦 潮痕在半山 東原歸未得 荏苒滯江關

信步上鳥道 不知身忽高 近空無世界 當楚見波濤 頂峭松多瘦 崖懸石盡牢 獼猴呼獨散 隔水向人號

高眠終不起 遠趣固難知 琴劒今無主 園林舊許誰 苔封僧坐石 葦漲鶴翹池 後代傳青史 方欽道德垂

誣譖遭遐謫 明君即自知 鄉遙辭劒外 身獨向天涯 嶺堠蠻雲積 閩空瘴雨垂 南來終不遂 日探北歸期

赴辟依丞相 超榮事豈同 城池當隴右 山水是關中 日有來巴使 秋高出塞鴻 旬休隨大斾 應到九成宮

江漢久分路 京關重聚吟 更爲他夜約 方盡昔年心 月隔明河遠 花藏宿鳥深 無眠將及曙 多是說山陰

疎散過閑人 同人不在秦 近來驚白髮 方解惜青春 僻寺居將遍 權門到絕因 行藏如此輩 何以謂謀身

時泰亦高眠 人皆謂不然 窮經休望辟 餌朮止期仙 彭蠡波涵月 爐峰雪照天 常聞風雨夜 到曉在漁船

無才副至公 豈是命難通 分合吟詩老 家宜逐浪空 別心懸闕下 歸念極吳東 唯畏重回日 初情恐不同

獨起無人見 長河夜泛時 平蕪疑自動 落月似相隨 楚外離空早 關西去已遲 漁歌聞不絕 却軫洞庭思

赤城霞外寺 不忘舊登年 石上吟分海 樓中語近天 重遊空有夢 再隱定無緣 獨夜休行道 星辰靜照禪

君初離鴈塞 我久滯雕陰 隔閏俱勞夢 通宵各話心 禁風吹漏出 原樹映星沉 白晝常多事 無妨到曉吟

落髪在王畿 承恩著紫衣 印心誰受請 講疏自攜歸 泛浦龍驚錫 禪雲虎繞扉 吳中知久別 菴樹想成圍

了了在心中 南宗與北宗 行高無外染 骨瘦是真容 飯野盂埋雪 禪雲杖倚松 常修不住性 必擬老何峰

廣漠杳無窮 孤城四面空 馬行高磧上 日墮迥沙中 逼曉人移帳 當川樹列風 迢迢河外路 知直去崆峒

獨立長堤上 西風滿客衣 日臨秋草廣 山接遠天微 岸葉隨波盡 沙雲與鳥飛 秦人寧有素 去意自知歸

東風萬物新 獨未到幽人 賦命自多蹇 陽和非不均 五陵三月暮 百越一家貧 早悞閑眠處 無愁異此身

處處無煙火 人家似暫空 曉林花落雨 寒谷鳥啼風 故里芳洲外 殘春甸服中 誰知獨西去 步步泣途窮

貧寄帝城居 交朋日自疎 愁迎離磧鴈 夢逐出關書 經雨蟬聲盡 兼風杵韻餘 誰知江徼塞 所憶在樵漁

此生居此世 堪笑復堪悲 在處有岐路 何人無別離 長當多難日 愁過少年時 窮達都判了 休閑鑷白髭

所尚雪霜姿 非關落帽期 香飄風外別 影到月中疑 發在林彫後 繁當露冷時 人間稀有此 自古乃無詩

月月勢皆圓 中秋朗最偏 萬方期一夕 到曉是經年 影蔽星芒盡 光分物狀全 惟應苦吟者 目斷向遙天

高情日日閑 多宴雪樓間 灑檻江干雨 當筵天際山 帶帆分浪色 駐樂話朝班 豈料羈浮者 樽前得解顏

何年斸到城 滿國響高名 半寺陰常匝 鄰坊景亦清 代多無朽勢 風定有餘聲 自得天然狀 非同澗底生

江心天半寺 一夕萬緣空 地出浮雲上 星搖積浪中 滴漚垂閣雨 吹檜送帆風 旦夕聞清磬 唯應是釣翁

何穴藏貞骨 荒祠見舊顏 精靈應自在 雲雨不相關 落石泉多咽 無風樹盡閑 唯疑千古後 爲瑞向人間

異境良難測 非仙豈合遊 星辰方滿岳 風雨忽移舟 噴月泉垂壁 棲松鶴在樓 因知休養處 不必在嵩丘

爲郎不入朝 自是赴嘉招 豸角初離首 金章已在腰 劒橫陰綠野 棧響近丹霄 迎驛應相續 懸愁去路遙

竹檻匝回廊 城中似外方 月雲開作片 枝鳥立成行 徑接河源潤 庭容塔影涼 天台頻去說 誰占最高房

浮陽橫巨浸 南巷擁旌旃 別帶秦城雨 行聞魏國蟬 磧鴻來每後 朝日見常先 東鄙雲霞廣 高林間水天

五月綏州北 途程少鬱蒸 馬依羶草聚 人抱濁河澄 蹟固長城壘 冤深太子陵 往來經此地 悲苦有誰能

同承太嶽胤 俱值太平時 丹陛懷趨計 滄洲負去期 久貧成蹭蹬 多病惜支離 宗分兼交分 吾知汝亦知

躡履復支筇 深山草木中 隔溪遙避虎 當塢忽聞鐘 落葉多相似 幽禽半不同 羣猱呼却散 如此異林翁

釋律周儒禮 嚴持用戒身 安禪思剡石 留偈別都人 雨合吳江黑 潮移海路新 缾盂自此去 應不更還秦

內閣勞讎校 東邦忽縱遊 才編精二雅 分合遇諸侯 暗海龜蒙雨 連空趙魏秋 如經麟見處 駐馬瞰荒丘

還鄉兼作使 到日倍榮親 向化雖多國 如公有幾人 孤山無返照 積水合蒼旻 膝下知難住 金章已繫身

靜語與高吟 搜神又爽心 各來依帝里 相對似山陰 漏永星河沒 堂寒月彩深 從容不易到 莫惜曙鐘侵

後伏中宵月 高秋滿魄齊 輪移仙掌外 影下玉繩西 蟬雀飛多悞 星螢出自迷 煩蒸驚頓絕 吟翫畏聞雞

海上從戎罷 嵩陽佐縣初 故人皆羨去 吾祖舊曾居 地古多生藥 溪靈不聚魚 唯應尋隱者 閑寺講仙書

共愛泉源異 頻來不覺勞 散光垂草細 繁響出風高 沫滯潭花片 沙遺浴鳥毛 塵間喧與悶 須向此中逃

千溪與萬嶂 繚繞復崢嶸 太守勞車馬 何從駐斾旌 椒香近滿郭 漆貨遠通京 唯滌雙塵耳 東南聽政聲

荒關無守吏 亦耻白衣過 地廣人耕絕 天寒鴈下多 東西方自感 雨雪更相和 日暮聊攄思 搖鞭一放歌

闕下分離日 杏園花半開 江邊相值夜 榆塞鴈初來 坐久河沉斗 吟長月浸杯 鱸魚非不戀 共有客程催

舊憶陵陽北 林園近板橋 江晴帆影滿 野迥鶴聲遙 鳥徑通山市 汀扉上海潮 秦城歸去夢 夜夜到漁樵

城非宓賤邑 館亦號聞琴 乃是前賢意 常留化俗心 代公存綠綺 誰更寄清音 此迹應無改 寥寥畢古今

無成歸未得 不是不謀歸 垂老登雲路 猶勝守釣磯 大荒身去數 窮海信來稀 孤立皆難進 非關命獨違

詩家依闕下 野景似山中 蘭菊俱含露 杉梧爲奏風 破門韋曲對 淺岸御溝通 莫歎連年屈 君須遇至公

昔人懷感處 此地倍魂消 四海經搖落 三吳正寂寥 風移殘燒遠 帆帶夕陽遙 欲繼前賢跡 誰能似隱招

長安去是歸 上馬肯沾衣 水國車通少 秦人楚薦稀 鴻方離北鄙 葉下已西畿 好整丹霄步 知音在紫微

萬事不關心 終朝但苦吟 久貧慙負債 漸老愛山深 日月銷天外 帆檣棄海陰 榮枯應已定 無復繫浮沉

分與仙山背 多年負翠微 無因隨鹿去 只是送人歸 頂木晴摩日 根嵐曉潤衣 會於猨鳥外 相對掩高扉

武皇重征伐 戰士輕生死 朝爭刃上功 暮作泉下鬼 悲風弔枯骨 明日照荒壘 千載留長聲 嗚咽城南水

我心如蘗苦 他見如薺甘 火未到身者 痛楚難共諳 但言貧者拙 不言富者貧 誰知苦寒女 力盡爲桑蠶

一照一迴悲 再照顏色衰 日月自流水 不知身老時 昨日照紅顏 今朝照白絲 白絲與紅顏 相去咫尺間

句踐江頭月 客星臺畔松 爲郎久不見 出守暫相逢 鳥泊牽灘索 花空押號鐘 遠人思化切 休上武夷峰

髪枯窮律韻 字字合塤篪 日月所到處 姓名無不知 鶯啼謝守壘 苔老謫仙碑 詩道喪來久 東歸爲弔之

投跡依槐館 荒亭草合時 雪深鳶嘯急 薪濕鼎吟遲 默坐同誰話 非僧不我知 匡廬瀑布畔 何日副心期

憲廳名最重 假日許從容 牀滿諸司印 庭高五粒松 井尋芸吏汲 茶拆岳僧封 鳥度簾旌暮 猶吟隔苑鐘

名隨春色遠 湖外已先知 花盡方辭醉 鶯殘是放時 天寒千尺嶽 頷白半聯詩 笋蕨猶堪採 榮歸及養期

東南猶阻寇 梨嶺更誰登 作宰應無俸 歸船必有僧 灘平眠獺石 燒斷飲猨藤 歲盡校殊最 方當見異能

門掩清曹晚 靜將烏府鄰 花開封印早 雪下典衣頻 怪木風吹閣 廢巢時落薪 每憐吾道苦 長說向同人

朱坡坡上望 不似在秦京 漸覺溪山秀 更高魚鳥情 夜吟禪子室 曉爨獵人鐺 恃此偷佳賞 九衢蜩未鳴

滄溟西畔望 一望一心摧 地即同正朔 天教阻往來 波翻夜作電 鯨吼晝爲雷 門外人葠徑 到時花幾開

西母一杯酒 空言浩劫春 英雄歸厚土 日月照閑人 衰草珠璣塚 冷灰龍鳳身 茂陵驪岫晚 過者暗傷神

柳煙侵御道 門映夾城開 白日莫空過 青春不再來 報讎衝雪去 乘醉臂鷹迴 看取歌鐘地 殘陽滿壞臺

無端遊絕塞 歸鬢已蒼然 戎羯圍中過 風沙馬上眠 草衰頻過燒 耳冷不聞蟬 從此甘貧坐 休言更到邊

侍輦才難得 三朝有上人 琢詩方到骨 至死不離貧 風帳孤螢入 霜堦積葉頻 夕陽門半掩 過此亦無因

東風時不遇 果見致君難 海岳影猶動 鵾鵬勢未安 星沈關鎖冷 雞唱驛燈殘 誰似二賓客 門閑嵩洛寒

軋軋推危轍 聽雞獨早行 風吹宿靄散 月照華山明 白首東西客 黃河晝夜清 相逢皆有事 唯我是閑情

雲深遊太白 莫惜遍探奇 頂上多靈跡 塵中少客知 懸崖倚凍瀑 飛狖過孤枝 出定更何事 相逢必有詩

神遷不火葬 新塔露疎檉 是物皆磨滅 唯師出死生 虛堂散釣叟 怪木哭山精 林下路長在 無因更此行

詔下搜巖野 高人入竹林 長因抗疏日 便作去官心 清俸供僧盡 滄洲寄跡深 東門有歸路 徒自棄華簪

帶號乞兵急 英雄陷賊圍 江山猶未靜 魚鳥欲何歸 城露桑榆盡 時平老幼稀 書從戰後得 讀徹血盈衣

五天何處望 心念起皆知 化塔留今日 泉鳴自昔時 古苔生石靜 秋草滿山悲 莫道聲容遠 長歌白雪詞

高懷逢異境 佳句想吟頻 月冷松溪夜 煙濃草寺春 浮雲將世遠 清聽與名新 不見開巖日 空爲拜影人

景物搜求歇 山雲放縱飛 樹寒煙鶴去 池靜水龍歸 暗榻塵飄滿 陰簷月到稀 何年燈焰盡 風動影堂扉

工部棲遲後 鄰家大半無 青羌迷道路 白社寄杯盂 大雅何人繼 全生此地孤 孤雲飛鳥什 空勒舊山隅

隱隱聚若雷 噆膚不知足 皇天若不平 微物教食肉 貧士無絳紗 忍苦臥茅屋 何事覓膏腴 腹無太倉粟

女媧掉繩索 絙泥成下人 至今頑愚者 生如土偶身 雲物養吾道 天爵高我貧 大笑猗氏輩 爲富皆不仁

家資是何物 積帙列梁梠 高齋曉開卷 獨共聖人語 英賢雖異世 自古心相許 案頭見蠹魚 猶勝凡儔侶

亭午頭未冠 端坐獨愁予 貧家煙爨稀 竈底陰蟲語 門小媿車馬 廩空慙雀鼠 盡室未寒衣 機聲羨鄰女

晚挂溪上網 暎空如霧縠 閑來發其機 旋旋沈平綠 下處若煙雨 牽時似崖谷 必若遇鯤鮞 從教通一目

芒鞋下葑中 步步沈輕罩 既爲菱浪颭 亦爲蓮泥膠 人立獨無聲 魚煩似相抄 滿手搦霜鱗 思歸舉輕櫂

籠籦截數尺 標置能幽絕 從浮笠澤煙 任臥桐江月 絲隨碧波漫 餌逐清灘發 好是趁筒時 秋聲正清越

得樂湖海志 不厭華輈小 月中拋一聲 驚起灘上鳥 心將潭底測 手把波文褭 何處覓奔車 平波今渺渺

波際插翠筠 離離似清籞 遊鱗到溪口 入此無逃所 斜臨楊柳津 靜下鸕鷀侶 編此欲何之 終焉富春渚

列炬春溪口 平潭如不流 照見遊泳魚 一一如清晝 中目碎瓊碧 毀鱗殷組繡 樂此何太荒 居然媿川后

注矢寂不動 澄潭晴轉烘 下窺見魚樂 怳若翔在空 驚羽決凝碧 傷鱗浮殷紅 堪將指杯術 授與太湖公

盡日平湖上 鳴桹仍動槳 丁丁入波心 澄澈和清響 鷺聽獨寂寞 魚驚昧來往 盡水無所逃 川中有鉤黨

伐彼槎蘗枝 放於冰雪浦 遊魚趁暖處 忽爾來相聚 徒爲棲託心 不問庇庥主 一旦懸鼎鑊 禍機真自取

移土湖岸邊 一半和魚子 池中得春雨 點點活如蟻 一月便翠鱗 終年必頳尾 借問兩綬人 誰知種魚利

吾無竭澤心 何用藥魚藥 見說放溪上 點點波光惡 食時競夷猶 死者爭紛泊 何必重傷魚 毒涇猶可作

闊處只三尺 翛然足吾事 低篷挂釣車 枯蚌盛魚餌 只好攜橈坐 唯堪蓋蓑睡 若遣遂平生 艅艎不如是

朝空笭箵去 暮實笭箵歸 歸來倒卻魚 挂在幽窗扉 但聞鰕蜆氣 欲生蘋藻衣 十年佩此處 煙雨苦霏霏

菴中只方丈 恰稱幽人住 枕上悉漁經 門前空釣具 束竿時倚壁 曬網還侵戶 上浻有楊顒 須留往來路

圓似寫月魂 輕如織煙翠 涔涔向上雨 不亂窺魚思 攜來沙日微 挂處江風起 縱帶二梁冠 終身不忘爾

何時有此谿 應便生幽木 橡實養山禽 藤花蒙澗鹿 不止產蒸薪 願當歌棫樸 君知天意無 以此安吾族

空山最深處 太古兩三家 雲蘿共夙世 猨鳥同生涯 衣服濯春泉 盤餐烹野花 居茲老復老 不解歎年華

不曾照青鏡 豈解傷華髪 至老未息肩 至今無病骨 家風是林嶺 世祿爲薇蕨 所以兩大夫 天年自爲伐

相約晚樵去 跳踉上山路 將花餌鹿麛 以果投猨父 束薪白雲濕 負擔春日暮 何不壽童烏 果爲玄所誤

蒙蘢中一徑 繞在千峰裏 歇處遇松根 危中值石齒 花穿枲衣落 雲拂芒鞋起 自古行此途 不聞顛與墜

腰間插大柯 直入深谿裏 空林伐一聲 幽鳥相呼起 倒樹去李父 傾巢啼木魅 不知仗鉞者 除害誰如此

不敢量樵重 唯知益薪束 軋軋下山時 彎彎向身曲 清泉洗得潔 翠靄侵來綠 看取荷戈人 誰能似吾屬

野船渡樵客 來往平波中 縱橫清飆吹 旦暮歸期同 蘋光惹衣白 蓮影涵薪紅 吾當請封爾 直作鏡湖公

此曲太古音 由來無管奏 多云採樵樂 或說林泉候 一唱凝閑雲 再謠悲顧獸 若遇採詩人 誣辭收鄙陋

誰遣酒旗耀 天文列其位 彩微嘗似酣 芒弱偏如醉 唯憂犯帝座 只恐騎天駟 若遇卷舌星 讒君應墮地

羲皇有玄酒 滋味何太薄 玉液是澆漓 金沙乃糟粕 春從野鳥沽 晝仍閑猨酌 我願葬茲泉 醉魂似鳧躍

糟牀帶松節 酒膩肥如羜 滴滴連有聲 空疑杜康語 開眉既壓後 染指偷嘗處 自此得公田 不過渾種黍

紅壚高幾尺 頗稱幽人意 火作縹醪香 灰爲冬醷氣 有鎗盡龍頭 有主皆犢鼻 倘得作杜根 傭保何足媿

鉤楯跨通衢 喧鬧當九市 金罍瀲灩後 玉斝紛綸起 舞蝶傍應酣 啼鶯聞亦醉 野客莫登臨 相讎多失意

青幟闊數尺 懸於往來道 多爲風所颺 時見酒名號 拂拂野橋幽 翻翻江市好 雙眸復何事 終竟望君老

犧樽一何古 我抱期幽客 少恐消醍醐 滿擬烘琥珀 猨窺曾撲瀉 鳥蹋經攲仄 度度醒來看 皆如死生隔

萬仞峻爲城 沈酣浸其俗 香侵井幹過 味染濠波淥 朝傾踰百榼 暮壓幾千斛 吾將隸此中 但爲閽者足

何人置此鄉 杳在天皇外 有事忘哀樂 有時忘顯晦 如尋罔象歸 似與希夷會 從此共君遊 無煩用冠帶

堅淨不苦窳 陶於醉封疆 臨溪刷舊痕 隔屋聞新香 移來近麴室 倒處臨糟牀 所嗟無比鄰 余亦能偷嘗

剡桂復刳蘭 陶陶任行樂 但知涵泳好 不計風濤惡 嘗行麴封內 稍繫糟丘泊 東海如可傾 乘之就斟酌

象鼎格仍高 其中不烹餁 唯將煮濁醪 用以資酣飲 偏宜旋樵火 稍近餘酲枕 若得伴琴書 吾將著閑品

昔有嵇氏子 龍章而鳳姿 手揮五弦罷 聊復一樽持 但取性澹泊 不知味醇醨 茲器不復見 家家唯玉巵

閑尋堯氏山 遂入深深塢 種荈已成園 栽葭寧記畝 石窪泉似掬 巖罅雲如縷 好是夏初時 白花滿煙雨

褎然三五寸 生必依巖洞 寒恐結紅鉛 暖疑銷紫汞 圓如玉軸光 脆似瓊英凍 每爲遇之疎 南山挂幽夢

筤篣曉攜去 驀箇山桑塢 開時送紫茗 負處沾清露 歇把傍雲泉 歸將挂煙樹 滿此是生涯 黃金何足數

陽崖枕白屋 幾口嬉嬉活 棚上汲紅泉 焙前蒸紫蕨 乃翁研茗後 中婦拍茶歇 相向掩柴扉 清香滿山月

南山茶事動 竈起巖根傍 水煮石髪氣 薪然杉脂香 青瓊蒸後凝 綠髓炊來光 如何重辛苦 一一輸膏粱

鑿彼碧巖下 恰應深二尺 泥易帶雲根 燒難礙石脉 初能燥金餅 漸見乾瓊液 九里共杉林 相望在山側

龍舒有良匠 鑄此佳樣成 立作菌蠢勢 煎爲潺湲聲 草堂暮雲陰 松窗殘雪明 此時勺複茗 野語知逾清

邢客與越人 皆能造茲器 圓似月魂墮 輕如雲魄起 棗花勢旋眼 蘋沫香沾齒 松下時一看 支公亦如此

香泉一合乳 煎作連珠沸 時看蟹目濺 乍見魚鱗起 聲疑松帶雨 餑恐生煙翠 尚把瀝中山 必無千日醉

窗開自真宰 四達見蒼涯 苔染渾成綺 雲漫便當紗 櫺中空吐月 扉際不扃霞 未會通何處 應憐玉女家

粉洞二十里 當中幽客行 片時迷鹿迹 寸步隔人聲 以杖探虛翠 將襟惹薄明 經時未過得 恐是入層城

雲南背一川 無雁到峰前 墟里生紅藥 人家發白泉 兒童皆似古 婚嫁盡如仙 共作真官戶 無由稅石田

雲北晝冥冥 空疑背壽星 犬能諳藥氣 人解寫芝形 野歇遇松蓋 醉書逢石屏 焚香住此地 應得入金庭

鹿羣多此住 因構白雲楣 待侶傍花久 引麛穿竹遲 經時掊玉澗 盡日嗅金芝 爲在石窗下 成仙自不知

主人成列仙 故榭獨依然 石洞鬨人笑 松聲驚鹿眠 井香爲大藥 和語是靈篇 欲買重棲隱 雲峰不售錢

陰宮何處淵 到此洞潺湲 敲碎一輪月 鎔銷半段天 響高吹谷動 勢急歕雲旋 料得深秋夜 臨流盡古仙

山風熟異果 應是供真仙 味似雲腴美 形如玉腦圓 銜來多野鶴 落處半靈泉 必共玄都柰 花開不記年

何事有青錢 因人買釣船 闊容兼餌坐 深許共蓑眠 短好隨朱鷺 輕堪倚白蓮 自知無用處 卻寄五湖仙

金庭仙樹枝 道客自攜持 探洞求丹粟 挑雲覓白芝 量泉將濯足 闌鶴把支頤 以此將爲贈 惟君盡得知

壽木拳數尺 天生形狀幽 把疑傷虺節 用恐破蛇瘤 置合月觀內 買須雲肆頭 料君攜去處 煙雨太湖舟

一片鱟魚殼 其中生翠波 買須能紫貝 用合對紅螺 盡瀉判狂藥 禁敲任浩歌 明朝與君後 爭那玉山何

眼暈見雲母 耳虛聞海濤 惜春狂似蝶 養病躁於猱 案靜方書古 堂空藥氣高 可憐真宰意 偏解困吾曹

病根冬養得 春到一時生 眼暗憐晨慘 心寒怯夜清 妻仍嫌酒癖 醫只禁詩情 應被高人笑 憂身不似名

竹樹冷濩落 入門神已清 寒蛩傍枕響 秋菜上牆生 黃犬病仍吠 白驢飢不鳴 唯將一杯酒 盡日慰劉楨

冷臥空齋內 餘酲夕未消 秋花如有恨 寒蝶似無憀 簷上落鬬雀 籬根生晚潮 若輪羈旅事 猶自勝臯橋

寒到無妨睡 僧吟不廢禪 尚關經病鶴 猶濾欲枯泉 靜案貝多紙 閑爐波律煙 清譚兩三句 相向自翛然

一方蕭灑地 之子獨深居 繞屋親栽竹 堆牀手寫書 高風翔砌鳥 暴雨失池魚 暗識歸山計 村邊買鹿車

籬疎從綠槿 簷亂任黃茅 壓酒移谿石 煎茶拾野巢 靜窗懸雨笠 閑壁挂煙匏 支遁今無骨 誰爲世外交

繭稀初上簇 醅盡未乾牀 盡日留蠶母 移時祭麴王 趁泉澆竹急 候雨種蓮忙 更葺園中景 應爲顧辟疆

靜僻無人到 幽深每自知 鶴來添口數 琴到益家資 壞塹生魚沫 頹簷落燕兒 空將綠蕉葉 來往寄閑詩

夏過無擔石 日高開板扉 僧雖與筒簟 人不典蕉衣 鶴靜共眠覺 鷺馴同釣歸 生公石上月 何夕約譚微

經歲岸烏紗 讀書三十車 水痕侵病竹 蛛網上衰花 詩任傳漁客 衣從遞酒家 知君秋晚事 白幘刈胡麻

寂歷秋懷動 蕭條夏思殘 久貧空酒庫 多病束魚竿 玄想凝鶴扇 清齋拂鹿冠 夢魂無俗事 夜夜到金壇

閉門無一事 安穩臥涼天 砌下翹飢鶴 庭陰落病蟬 倚杉閑把易 燒朮靜論玄 賴有包山客 時時寄紫泉

病起扶靈壽 翛然強到門 與杉除敗葉 爲石整危根 薜蔓任遮壁 蓮莖臥枕盆 明朝有忙事 召客斵桐孫

緩頰稱無利 低眉號不能 世情都太薄 俗意就中憎 雲態不知驟 鶴情非會徵 畫臣誰奉詔 來此寫姜肱

不見明居士 空山但寂寥 白蓮吟次缺 青靄坐來銷 泉冷無三伏 松枯有六朝 何時石上月 相對論逍遙

永夜誰能守 羈心不放眠 挑燈猶故歲 聽角已新年 出谷空嗟晚 銜杯尚媿先 晚來辭逆旅 雪涕野槐天

我見先生道 休思鄭廣文 鶴翻希作伴 鷗却覓爲羣 逸好冠清月 高宜著白雲 朝廷未無事 爭任醉醺醺

能諳肉芝樣 解講隱書文 終古神仙窟 窮年麋鹿羣 行廚煮白石 臥具拂青雲 應在雷平上 支頤復半醺

塘平芙蓉低 庭閑梧桐高 清煙埋陽烏 藍空含秋毫 冠傾慵移簪 杯乾將餔糟 翛然非隨時 夫君真吾曹

溝渠通疎荷 浦嶼隱淺篠 舟閑攢輕蘋 槳動起靜鳥 陰稀餘桑閑 縷盡晚繭小 吾徒當斯時 此道可以了

怡神時高吟 快意乍四顧 村深啼愁鵑 浪霽醒睡鷺 書疲行終朝 罩困臥至暮 吁嗟當今交 暫貴便異路

先生何違時 一室習寂歷 松聲將飄堂 岳色欲壓席 彈琴奔玄雲 斸藥折白石 如教題君詩 若得札玉冊

涔涔將經旬 昏昏空迷天 鸕鷀成羣嬉 芙蓉相偎眠 魚通蓑衣城 帆過菱花田 秋收吾無望 悲之真徒然

河平州橋危 壘晚水鳥上 衝崖搜松根 點沼寫芡響 舟輕通縈紆 棧墮阻指掌 攜橈將尋君 渚滿坐可往

狂霖昏悲吟 瘦桂對病臥 檐虛能彯斜 舍蠹易漏破 宵愁將琴攻 晝悶用睡過 堆書仍傾觴 富貴未換箇

羇棲愁霖中 缺宅屋木惡 荷傾還驚魚 竹滴復觸鶴 閑僧千聲琴 宿客一笈藥 悠然思夫君 忽憶蠟屐著

丈夫非無淚 不灑離別間 杖劒對尊酒 耻爲游子顏 蝮蛇一螫手 壯士即解腕 所志在功名 離別何足歎

爪牙在身上 陷穽猶可制 爪牙在胸中 劒戢無所畏 人言畏猛虎 誰是撩頭弊 祗見古來心 姦雄暗相噬

妾貌非傾國 君王忽然寵 南山掌上來 下敵新恩重 後宮多窈窕 日日學新聲 一落君王耳 南山又須輕

大罟綱目繁 空江波浪黑 沈沈到波底 恰共波同色 牽時萬鬐入 已有千鈞力 尚悔不橫流 恐他人更得

左手揭圓罛 輕橈弄舟子 不知潛鱗處 但去籠煙水 時穿紫屏破 忽值朱衣起 貴得不貴名 敢論魴與鯉

有意烹小鮮 乘流駐孤櫂 雖然煩取舍 未肯求津要 多爲蝦蜆誤 已分鵁鶄笑 寄語龍伯人 荒唐不同調

短短截筠光 悠悠臥江色 蓬差樐相應 雨慢煙交織 須臾中芳餌 迅疾如飛翼 彼竭我還浮 君看不爭得

溪上持隻輪 溪邊指茅屋 閑乘風水便 敢議朱丹轂 高多倚衡懼 下有折軸速 曷若載逍遙 歸來臥雲族

能編似雲薄 橫絕清川口 缺處欲隨波 波中先置笱 投身入籠檻 自古難飛走 盡日水濱吟 殷勤謝漁叟

春溪正含綠 良夜才參半 持矛若羽輕 列燭如星爛 傷鱗跳密藻 碎首沈遙岸 盡族染東流 傍人作佳翫

彎弓注碧潯 掉尾行涼沚 青楓下晚照 正在澄明裏 抨弦斷荷扇 濺血殷菱蘂 若使禽荒聞 移之暴煙水

萬植禦洪波 森然倒林薄 千顱咽雲上 過半隨潮落 其間風信背 更值雷聲惡 天道亦裒多 吾將移海若

斬木置水中 枝條互相蔽 寒魚遂家此 自以爲生計 春冰忽融冶 盡取無遺裔 所託成禍機 臨川一凝睇

鑿池收赬鱗 疎疎置雲嶼 還同汗漫遊 遂以江湖處 如非一神守 潛被蛟龍主 蛟龍若無道 跛鼈亦可禦

香餌綴金鉤 日中懸者幾 盈川是毒流 細大同時死 不唯空飼犬 便可將貽蟻 苟負竭澤心 其他盡如此

篷櫂兩三事 天然相與閑 朝隨穉子去 暮唱菱歌還 倚石遲後侶 徐橈供遠山 君看萬斛載 沈溺須臾間

誰謂笭箵小 我謂笭箵大 盛魚自足餐 寘璧能爲害 時將刷蘋浪 又取懸藤帶 不及腰上金 何勞問蓍蔡

結茅次煙水 用以資嘯傲 豈謂釣家流 忽同禪室號 閑憑山叟占 晚有溪禽嫪 華屋莫相非 各隨吾所好

揀得白雲根 秋潮未曾沒 坡陁坐鼇背 散漫垂龍髪 持竿從掩霧 置酒復待月 即此放神情 何勞適吳越

山前度微雨 不廢小澗漁 上有青襏襫 下有新腒疎 滴瀝珠影泫 離披嵐彩虛 君看荷製者 不得安吾廬

朝攜下楓浦 晚戴出煙艇 冒雪或平簷 聽泉時仄頂 飆移靄然色 波亂危如影 不識九衢塵 終年居下泂

敏手劈江筠 隨身織煙殼 沙禽固不知 釣伴猶初覺 閑從翠微拂 靜唱滄浪濯 見說萬山潭 漁童盡能學

草木黃落時 比鄰見相喜 門當清澗盡 屋在寒雲裏 山棚日纔下 野竈煙初起 所謂順天民 唐堯亦如此

自小即胼胝 至今凋鬢髪 所圖山褐厚 所愛山鑪熱 不知冠蓋好 但信煙霞活 富貴如疾顛 吾從老岩穴

生自蒼崖邊 能諳白雲養 纔穿遠林去 已在孤峰上 薪和野花束 步帶山詞唱 日暮不歸來 柴扉有人望

石脉青靄間 行行自幽絕 方愁山繚繞 更值雲遮截 爭推好林浪 共約歸時節 不似名利途 相期覆車轍

淬礪秋水清 攜持遠山曙 丁丁在前澗 杳杳無尋處 巢傾鳥猶在 樹盡猨方去 授鉞者何人 吾今易其慮

輕無斗儲價 重則筋力絕 欲下半巖時 憂襟兩如結 風高勢還却 雪厚疑中折 負荷誠獨難 移之贈來哲

朝隨早潮去 暮帶殘陽返 向背得清飆 相追無近遠 採山一何遲 服道常苦蹇 仙術信能爲 年華未將晚

積雪報松塢 蠹根然草堂 深鑪與遠燒 此夜仍交光 或似坐奇獸 或如焚異香 堪嗟宦遊子 凍死道路傍

縱調爲野吟 徐徐下雲磴 因知負樵樂 不減援琴興 出林方自轉 隔水猶相應 但取天壤情 何求郢人稱

萬古醇酎氣 結而成晶熒 降爲嵇阮徒 動與尊罍幷 不獨祭天廟 亦應邀客星 何當八月槎 載我遊青冥

初懸碧崖口 漸注青谿腹 味既敵中山 飲寧拘一斛 春疑浸花骨 暮若酣雲族 此地得封侯 終身持美祿

山齋醞方熟 野童編近成 持來歡伯內 坐使賢人清 不待盎中滿 旋供花下傾 汪汪日可挹 未羨黃金籯

六尺樣何奇 溪邊濯來潔 糟深貯方半 石重流還咽 閑移秋病可 偶聽寒夢缺 往往枕眠時 自疑陶靖節

錦里多佳人 當壚自沽酒 高低過反坫 大小隨圓瓿 數錢紅燭下 滌器春江口 若得奉君歡 十千求一斗

百尺江上起 東風吹酒香 行人落帆上 遠樹涵殘陽 凝睇復凝睇 一觴還一觴 須知凭欄客 不醉難爲腸

搖搖倚青岸 遠蕩遊人思 風欹翠竹杠 雨澹香醪字 纔來隔煙見 已覺臨江遲 大斾非不榮 其如有王事

黃金即爲侈 白石又太拙 斲得奇樹根 中如老蛟穴 時招山下叟 共酌林間月 盡醉兩忘言 誰能作天舌

何代驅生靈 築之爲釀地 殊無甲兵守 但有糟漿氣 雉堞屹如狂 女牆低似醉 必若據而爭 先登儀狄氏

誰知此中路 暗出虛無際 廣莫是鄰封 華胥爲附麗 三杯聞古樂 伯雅逢遺裔 自爾等榮枯 何勞問玄弟

萬斛輸曲沼 千鍾未爲多 殘霞入醍齊 遠岸澄白酇 后土亦沈醉 姦臣空浩歌 邇來荒淫君 尚得乘餘波

銅雀羽儀麗 金龍光彩奇 潛傾鄴宮酒 忽作商庭漦 若怒鱗甲赤 如酣頭角垂 君臣坐相滅 安用驕奢爲

候煖麴糵調 覆深苫蓋淨 溢處每淋漓 沈來還濎瀅 常聞清涼酎 可養希夷性 盜飲以爲名 得非君子病

昔人性何誕 欲載無窮酒 波上任浮身 風來即開口 荒唐意難遂 沈湎名不朽 千古如比肩 問君能繼不

景山實名士 所玩垂清塵 嘗作酒家語 自言中聖人 奇器質含古 挫糟未應醇 唯懷魏公子 即此飛觴頻

叔夜傲天壤 不將琴酒疎 製爲酒中物 恐是琴之餘 一弄廣陵散 又裁絕交書 頹然擲林下 身世俱何如

茗地曲隈回 野行多繚繞 向陽就中密 背澗差還少 遙盤雲髻慢 亂簇香篝小 何處好幽期 滿巖春露曉

天賦識靈草 自然鍾野姿 閑來北山下 似與東風期 雨後探芳去 雲間幽路危 唯應報春鳥 得共斯人知

所孕和氣深 時抽玉苕短 輕煙漸結華 嫩蘂初成管 尋來青靄曙 欲去紅雲煖 秀色自難逢 傾筐不曾滿

金刀劈翠筠 織似波文斜 製作自野老 攜持伴山娃 昨日鬬煙粒 今朝貯綠華 爭歌調笑曲 日暮方還家

旋取山上材 架爲山下屋 門因水勢斜 壁任巖隈曲 朝隨鳥俱散 暮與雲同宿 不憚採掇勞 祗憂官未足

無突抱輕嵐 有煙映初旭 盈鍋玉泉沸 滿甑雲芽熟 奇香襲春桂 嫩色凌秋菊 煬者若吾徒 年年看不足

左右擣凝膏 朝昏布煙縷 方圓隨樣拍 次第依層取 山謠縱高下 火候還文武 見說焙前人 時時炙花脯

新泉氣味良 古鐵形狀醜 那堪風雪夜 更值煙霞友 曾過赬石下 又住清溪口 且共薦臯盧 何勞傾斗酒

昔人謝塸埞 徒爲妍詞飾 豈如珪璧姿 又有煙嵐色 光參筠席上 韻雅金罍側 直使于闐君 從來未嘗識

閑來松間坐 看煮松上雪 時於浪花裏 併下藍英末 傾餘精爽健 忽似氛埃滅 不合別觀書 但宜窺玉札

肖翹雖振羽 戚促盡疑冰 風助流還急 煙遮點漸凝 不須輕列宿 纔可擬孤燈 莫倚隋家事 曾煩下詔徵

祗憑風作使 全仰柳爲都 一腹清何甚 雙翎薄更無 伴貂金換酒 幷雀畫成圖 恐是千年恨 偏令落日呼

自惜秋捐扇 今來意未衰 慇懃付柔握 淅瀝待清吹 午氣朱崖近 宵聲白羽隨 總如南國候 無復婕妤悲

抱杖柴門立 江村日易斜 鴈寒猶憶侶 人病更離家 短鬢看成雪 雙眸舊有花 何須萬里外 即此是天涯

石窗何處見 萬仞倚晴虛 積靄迷青璅 殘霞動綺疏 山應列圓嶠 宮便接方諸 祗有三奔客 時來教隱書

相訪一程雲 雲深路僅分 嘯臺隨日辨 樵斧帶風聞 曉著衣全濕 寒衝酒不醺 幾迴歸思靜 髣髴見蘇君

雲北是陽川 人家洞壑連 壇當星斗下 樓拶翠微邊 一半遙峰雨 三條古井煙 金庭如有路 應到左神天

鹿亭巖下置 時領白麛過 草細眠應久 泉香飲自多 認聲來月塢 尋跡到煙蘿 早晚吞金液 騎將上絳河

樊榭何年築 人應白日飛 至今山客說 時駕玉麟歸 乳蔕緣松嫩 芝臺出石微 憑欄虛目斷 不見羽華衣

石淺洞門深 潺潺萬古音 似吹雙羽管 如奏落霞琴 倒穴漂龍沫 穿松濺鶴襟 何人乘月弄 應作上清吟

山實號青櫺 環岡次第生 外形堅綠殼 中味敵璚英 墮石樵兒拾 敲林宿鳥驚 亦應仙吏守 時取薦層城

何事鞠侯名 先封在四明 但爲連臂飲 不作斷腸聲 野蔓垂纓細 寒泉佩玉清 滿林遊宦子 誰爲作君卿

樣自桐川得 詞因隱地成 好漁翁亦喜 新白鳥還驚 沙際擁江沫 渡頭橫雨聲 尚應嫌越相 遺禍不遺名

萬古陰崖雪 靈根不爲枯 瘦於霜鶴脛 奇似黑龍鬚 拄訪譚玄客 持看潑墨圖 湖雲如有路 兼可到仙都

誰截小秋灘 閑窺四緒寬 繞爲千嶂遠 深置一潭寒 坐久雲應出 詩成墨未乾 不知新博物 何處擬重刊

養和名字好 偏寄道情深 所以親逋客 兼能助五禽 倚肩滄海望 鉤膝白雲吟 不是逍遙侶 誰知世外心

魚骼匠成尊 猶殘海浪痕 外堪欺玳瑁 中可酌崑崙 水繞苔磯曲 山當草閣門 此中醒復醉 何必問乾坤

祗貪詩調苦 不計病容生 我亦休文瘦 君能叔寶清 藥須勤一服 春莫累多情 欲入毘耶問 無人敵浄名

從來多遠思 尤向靜中生 所以令心苦 還應是骨清 酒香偏入夢 花落又關情 積此風流事 爭無後世名

爲愛晚窗明 門前亦嬾行 圖書看得熟 鄰里見還生 鳥啄琴材響 僧傳藥味精 緣君多古思 攜手上空城

何事樂漁樵 巾車或倚橈 和詩盈古篋 賒酒半寒瓢 失雨園蔬赤 無風蚛葉彫 清言一相遺 吾道未全消

每伴來方丈 還如到四禪 菊承荒砌露 茶待遠山泉 畫古全無跡 林寒却有煙 相看吟未竟 金磬已泠然

近來唯樂靜 移傍故城居 閑打修琴料 時封謝藥書 夜停江上鳥 晴曬篋中魚 出亦圖何事 無勞置棧車

倩人醫病樹 看僕補衡茅 散髪還同阮 無心敢慕巢 簡便書露竹 尊待破霜匏 日好林間坐 煙蘿近欲交

倭僧留海紙 山匠製雲牀 嬾外應無敵 貧中直是王 池平鷗思喜 花盡蝶情忙 欲問新秋計 菱絲一畝強

故山空自擲 當路竟誰知 祗有經時策 全無養拙資 病深憐灸客 炊晚信樵兒 謾欲陳風俗 周官未採詩

福地能容壍 玄關詎有扉 靜思瓊版字 閑洗鐵筇衣 鳥破涼煙下 人衝暮雨歸 故園秋草夢 猶記綠微微

水影沈魚器 鄰聲動緯車 燕輕捎墜葉 蜂嬾臥燋花 說史評諸例 論兵到百家 明時如不用 歸去種桑麻

禹穴奇編缺 雷平異境殘 靜吟封籙檢 歸興削帆竿 白石堪爲飯 青蘿好作冠 幾時當斗柄 同上步罡壇

強起披衣坐 徐行處暑天 上階來鬬雀 移樹去驚蟬 莫問鹽車駿 誰看醬瓿玄 黃金如可化 相近買雲泉

野入青蕪巷 陂侵白竹門 風高開栗刺 沙淺露芹根 迸鼠緣藤桁 飢烏立石盆 東吳雖不改 誰是武王孫

疎慵真有素 時勢盡無能 風月雖爲敵 林泉幸未憎 酒材經夏闕 詩債待秋徵 祗有君同癖 閑來對曲肱

高秋能叩觸 天籟忽成文 苦調雖潛倚 靈音自絕羣 茅峰曾醮斗 笠澤久眠雲 許伴山中躅 三年任一醺

獨倚秋光岸 風漪學簟文 玄堪教鳳集 書好換鵝羣 葉墮平臺月 香消古徑雲 強歌非白紵 聊以送餘醺

春盡未離關 之官亦似閑 不嫌請薄俸 爲喜帶名山 默禱三真後 高吟十字還 祗應江上鳥 時下訟庭間

呼僮曉拂鞍 歸上大茅端 薄俸雖休入 明霞自足餐 暗霜松粒赤 疎雨草堂寒 又鑿中峰石 重修醮月壇

去年花落時 題作送春詩 自爲重相見 應無今日悲 道孤逢識寡 身病買名遲 一夜東風起 開簾不敢窺

秋來一度滿 重見色難齊 獨坐猶過午 同吟不到西 疎芒唯斗在 殘白合河迷 更憶前年望 孤舟泊大溪

荒池菰蒲深 閑階莓苔平 江邊松篁多 人家簾櫳清 爲書凌遺編 調弦夸新聲 求歡雖殊途 探幽聊怡情

朝煙淹樓臺 晚雨染島嶼 漁童驚狂歌 艇子喜野語 山容堪停杯 柳影好隱暑 年華如飛鴻 斗酒幸且舉

新開窗猶偏 自種蕙未徧 書籤風搖聞 釣榭霧破見 耕耘閑之資 嘯詠性最便 希夷全天真 詎要問貴賤

端居愁無涯 一夕髪欲白 因爲鸞章吟 忽憶鶴骨客 手披丹臺文 脚著赤玉舃 如蒙清音酬 若渴吸月液

幽棲眠疎窗 豪居憑高樓 浮漚驚跳丸 寒聲思重裘 牀前垂文竿 巢邊登輕舟 雖無東臯田 還生魚乎憂

層雲愁天低 久雨倚檻冷 絲禽藏荷香 錦鯉繞島影 心將時人乖 道與隱者靜 桐陰無深泉 所以逞短綆

烏蟾俱沈光 晝夜恨暗度 何當乘雲螭 面見上帝愬 臣言陰雲欺 詔用利劒付 迴車誅羣姦 自散萬籟怒

危簷仍空堦 十日滴不歇 青莎看成狂 白菊即欲沒 吳王荒金尊 越妾挾玉瑟 當時雖愁霖 亦若惜落月

一舸吳江晚 堪憂病廣文 鱸魚誰與伴 鷗鳥自成羣 反照縱橫水 斜空斷續雲 異鄉無限思 盡付酒醺醺

偶發陶匏響 皆蒙組繡文 清秋將落帽 子夏正離羣 有恨書燕雁 無聊賦郢雲 徧看心自醉 不是酒能醺

萬里隋城在 三邊虜氣衰 沙填孤障角 燒斷故關碑 馬色經寒慘 鵰聲帶晚悲 將軍正閑暇 留客換歌辭

旅寓雖難定 乘閑是勝遊 碧雲蕭寺霽 紅樹謝邨秋 戍鼓和潮暗 船燈照島幽 詩家多滯此 風景似相留

三十年來往 中間京洛塵 倦行今白首 歸臥已清神 坡暖冬抽筍 松涼夏健人 更慚徵詔起 避世迹非真

日炙旱雲裂 迸爲千道血 天地沸一鑊 竟自烹妖孽 堯湯遇災數 災數還中輟 何事姦與邪 古來難撲滅

笑破人間事 吾徒莫自欺 解吟僧亦俗 愛舞鶴終卑 竹上題幽夢 溪邊約敵棋 舊山歸有阻 不是故遲遲

昏旦松軒下 怡然對一瓢 雨微吟思足 花落夢無聊 細事當棋遣 衰容喜鏡饒 溪僧有深趣 書至又相邀

郊居謝名利 何事最相親 漸與論詩久 皆知得句新 川明虹照雨 樹密鳥衝人 應念從今去 還來嶽下頻

高燕飛何捷 啄害恣羣雛 人豈玩其暴 華軒容爾居 強欺自天稟 剛吐信吾徒 乃知不平者 矯世道終孤

陽和含煦潤 卉木競紛華 當爲衆所悅 私已汝何誇 北里祕穠豔 東園鎖名花 豪奪乃常理 笑君徒咄嗟

醜婦競簪花 花多映愈醜 鄰女恃其姿 掇之不盈手 量已苟自私 招損乃誰咎 寵祿既非安 於吾竟何有

好鳥無惡聲 仁獸肯狂噬 寧教鸚鵡啞 不遣麒麟細 人人語與默 唯觀利與勢 愛毀亦自遭 掩謗終失計

身病時亦危 逢秋多慟哭 風波一搖蕩 天地幾翻覆 孤螢出荒池 落葉穿破屋 勢利長草草 何人訪幽獨

傷懷同客處 病眼却花朝 草嫩侵沙短 冰輕著雨消 風光知可愛 容髪不相饒 早晚丹丘去 飛書肯見招

雲根禪客居 皆說舊無廬 松日明金像 山風嚮木魚 依棲應不阻 名利本來疎 縱有人相問 林間懶拆書

高鴉隔谷見 路轉寺西門 塔影蔭泉脉 山苗侵燒痕 鐘疎含杳靄 閤迥亙黃昏 更待他僧到 長如前信存

悠悠干祿利 草草廢漁樵 身世堪惆悵 風騷頓寂寥 高秋期步野 積雨放趨朝 得句如相憶 莎齋且見招

中峰曾到處 題記沒蒼苔 振錫傳深谷 翻經想舊臺 危松臨砌偃 驚鹿驀溪來 內殿御詩切 身迴心未迴

天階讓紫衣 冷格鶴猶卑 道勝嫌名出 身閑覺老遲 曉香延宿火 寒磬度高枝 每說長松寺 他年與我期

巡禮諸方遍 湘南頻有緣 焚香老山寺 乞食向江船 紗碧籠名畫 燈寒照淨禪 我來能永日 蓮漏滴寒泉

地闊分吳塞 楓高映楚天 曲塘春盡雨 方響夜深船 行紀添新夢 羇愁甚往年 何時京洛路 馬上見人煙

初程風信好 迴望失津樓 日帶潮聲晚 煙含楚色秋 戍旗當遠客 島樹轉驚鷗 此去非名利 孤帆任白頭

正下搜賢詔 多君獨避名 客來當意愜 花發遇歌成 樂地留高趣 權門讓後生 東方御閑駟 園外好同行

危橋轉溪路 經雨石叢荒 幽瀑下仙果 孤巢懸夕陽 病辭青瑣祕 心在紫芝房 更喜諧招隱 詩家有望郎

清才鄭小戎 標的貴遊中 萬里雲無侶 三山鶴不籠 香和丹地暖 晚着綵衣風 榮路期經濟 唯應在至公

喜聞三字耗 閑客是陪遊 白鳥閑疎索 青山日滯留 琴如高韻稱 詩愧逸才酬 更勉匡君志 論思在獻謀

月下留丹竈 壇邊樹羽衣 異香人不覺 殘夜鶴分飛 朝會初元盛 蓬瀛舊侶稀 瑤函真跡在 妖魅敢揚威

戎裝佩鏌鎁 走馬逐輕車 衰草城邊路 殘陽壟上笳 黃河穿漢界 青塚出胡沙 提筆男兒事 功名立可誇

塞詔除嵩洛 觀圖見廢興 城遷周古鼎 地列漢諸陵 日送歸朝客 時招住嶽僧 郡齋臺閣滿 公退即吟登

盤山行幾驛 水路復通巴 峽漲三川雪 園開四季花 公庭飛白鳥 官俸請丹砂 知尉黔中後 高吟採物華

此別欲何往 未言歸故林 行車新歲近 落日亂山深 野店寒無客 風巢動有禽 潛知經目事 大半是愁吟

勝致通幽感 靈泉有虎掊 爪擡山脉斷 掌託石心抝 竹藹疑相近 松陰蓋亦交 轉令棲遁者 真境逾難拋

盤江上幾層 峭壁半垂藤 殿鎖南朝像 龕禪外國僧 海濤摏砌檻 山雨灑窗燈 日暮疎鐘起 聲聲徹廣陵

每日憐晴眺 閑吟只自娛 山從平地有 水到遠天無 老樹多封楚 輕烟暗染吳 雖居此廊下 入戶亦躊躕

曉色宜閑望 山風遠益清 白雲連晉閣 碧樹盡蕪城 水靜沙痕出 煙消野火平 最堪佳此境 爲我長詩情

熠熠與娟娟 池塘竹樹邊 亂飛同曳火 成聚却無煙 微雨灑不滅 清風吹欲燃 舊曾書按上 頻把作囊懸

蒼茫空泛日 四顧絕人煙 半浸中華岸 旁通異域船 島間應有國 波外恐無天 欲作乘槎客 翻愁去隔年

兩葉能蔽目 雙豆能塞聰 理身不知道 將爲天地聾 擾擾造化內 茫茫天地中 苟或有所願 毛髪亦不容

生在綺羅下 豈識漁陽道 良人自戍來 夜夜夢中到 漁陽萬里遠 近於中門限 中門踰有時 漁陽常在眼

莫言行路難 夷狄如中國 謂言骨肉親 中門如異域 出處全在人 路亦無通塞 門前兩條轍 何處去不得

一雀入官倉 所食能損幾 所慮往復頻 官倉乃害爾 魚網不在天 鳥網不在水 飲啄要自然 何必空城裏

二月賣新絲 五月糶新穀 醫得眼前瘡 剜却心頭肉 我願君王心 化作光明燭 不照綺羅筵 只照逃亡屋

燕臺累黃金 上欲招儒雅 貴得賢士來 更下於隗者 自然樂毅徒 趨風走天下 何必馳鳳書 旁求向林野

片玉一塵輕 粒粟山丘重 唐虞貴民食 秪是勤播種 前聖後聖同 今人古人共 一歲如苦饑 金玉何所用

先生五岳遊 文焰滅金鼎 日下鶴過時 人間空落影 常言一粒藥 不隨死生境 何當列禦寇 去問仙人請

日往無復見 秋堂暮乃學 玄髪不知白 曉入寒銅覺 爲才未離羣 有玉猶在璞 誰把碧桐枝 刻作雲門樂

孤城臨遠水 千里見寒山 白雪無人唱 滄洲盡日閑 鳥歸殘燒外 帆出斷雲間 此地秋風起 應隨計吏還

渡海登仙籍 還家備漢儀 孤舟無岸泊 萬里有星隨 積水浮魂夢 流年半別離 東風未迴日 音信杳難期

誰將倚天劒 削出倚天峰 衆水背流急 他山相向重 樹黏青靄合 崖夾白雲濃 一夜盆傾雨 前湫起毒龍

昔人登覽處 遺閣大江隅 疊浪有時有 閑雲無日無 早涼先燕去 返照後帆孤 未得營歸計 菱歌滿舊湖

賢哉君子風 諷與古人同 採藥楚雲裏 移家湘水東 星霜秋野闊 雨雹夜山空 早晚相招隱 深耕老此中

天下猿多處 西南是蜀關 馬登青壁瘦 人宿翠微閑 帶雨逢殘日 因江見斷山 行歌風月好 莫老錦城間

上徹鍊丹峰 求玄意未窮 古壇青草合 往事白雲空 仙境日月外 帝鄉煙霧中 人間足煩署 欲去戀松風

將軍誇膽氣 功在殺人多 對酒擎鍾飲 臨風拔劒歌 翻師平碎葉 掠地取交河 應笑孔門客 年年羨四科

銘旌歸故里 猿鳥亦悽然 已葬桐江月 空迴建水船 客傳爲郡日 僧說讀書年 恐有吟魂在 深山古木邊

雅調一生吟 誰爲晚達心 傍人賀及第 獨自却霑襟 宴別喧天樂 家歸礙日岑 青門許攀送 故里接雲林

都堂公試日 詞翰獨超羣 品秩台庭與 篇章聖主聞 鄉連三楚樹 縣對九華雲 多少青門客 臨岐共羨君

尋春與送春 多遶曲江濱 一片鳧鷖水 千秋輦轂塵 岸涼隨衆木 波影逐遊人 自是遊人老 年年管吹新

無窮名利塵 軒蓋逐年新 北闋東堂路 千山萬水人 雲離僧榻曙 燕遠鳳樓春 荏苒文明代 難歸釣艇身

少華中峰寺 高秋衆景歸 地連秦塞起 河隔晉山微 晚木蟬相應 涼天鴈並飛 殷勤記巖石 秪恐再來稀

海東誰敵手 歸去道應孤 闕下傳新勢 船中覆舊圖 窮荒迴日月 積水載寰區 故國多年別 桑田復在無

看花興未休 已散曲江遊 載筆離秦甸 從軍過洛州 嵩雲將雨去 汝水背城流 應念依門客 蒿萊滿徑秋

海上獨隨緣 歸來二十年 久閑時得句 漸老不離禪 砌木欹臨水 窗峰直倚天 猶期向雲裏 別掃石床眠

樹涼清島寺 虛閣敞禪扉 四面閑雲入 中流獨鳥歸 湖平幽徑近 船泊夜燈微 一宿秋風裏 煙波隔擣衣

今古遰相送 幾時無逝波 篇章名不朽 寂滅理如何 內殿留真影 閑房落貝多 從茲高塔寺 惆悵懶經過

黃河一曲山 天半鎖重關 聖日雄藩靜 秋風老將閑 車輿穿谷口 市井響雲間 大野無飛鳥 元戎校獵還

出送鄉人盡 滄洲未得還 秋風五陵樹 晴日六街山 有景終年住 無機是處閑 何當向雲外 免老別離間

官從諫署清 暫去佐戎旌 朝客多相戀 吟僧欲伴行 河冰天際白 嶽雪眼前明 即見東風起 梁園聽早鶯

至人隨化往 遺路自堪傷 白塔收真骨 青山閉影堂 鐘殘含細韻 煙滅有餘香 松上齋烏在 遲遲立夕陽

夜久村落靜 徘徊楊柳津 青山猶有路 明月已無人 夢寐空前事 星霜倦此身 嘗期結茅處 來往躡遺塵

重來訪惠休 已是十年遊 向水千松老 空山一磬秋 石窗清吹入 河漢夜光流 久別多新作 長吟洗俗愁

日暖泗濱西 無窮岸草齊 薄煙衰草樹 微月迥城雞 水近滄浪急 山隨綠野低 羞將舊名姓 還向舊遊題

千燈有宿因 長老許相親 夜永樓臺雨 更深江海人 勞生無了日 妄念起微塵 不是真如理 何門靜此身

煙霞接杳冥 旅泊寄迴汀 夜雨雷電歇 春江蛟蜃腥 城侵潮影白 嶠截鳥行青 徧欲探泉石 南須過洞庭

辛勤同失意 迢遞獨還家 落日江邊笛 殘春島上花 親安誠可喜 道在亦何嗟 誰伴高吟處 晴天望九華

冥鴻久不羣 徵拜動天文 地主迎過郡 山僧送出雲 登車殘月在 宿館亂流分 若更思林下 還須共致君

遠色岳陽樓 湘帆數片愁 竹風山上路 沙月水中洲 力學桑田廢 思歸鬢髪秋 功名如不立 豈易狎汀鷗

江峰峰頂人 受法老西秦 法本無前業 禪非爲後身 院栽他國樹 堂展祖師真 甚願依宗旨 求閑未有因

去宰龍門縣 應思變化年 還將魯儒政 又與晉人傳 峭壁開中古 長河落半天 幾鄉因勸勉 耕稼滿雲煙

落花兼柳絮 無處不紛紛 遠道空歸去 流鶯獨自聞 野橋喧磑水 山郭入樓雲 故里南陵曲 秋期更送君

調角斷清秋 征人倚戍樓 春風對青塚 白日落梁州 大漢無兵阻 窮邊有客遊 蕃情似此水 長願向南流

山川心地內 一念即千重 老別關中寺 禪歸海外峰 鳥行來有路 帆影去無蹤 幾夜波濤息 先聞本國鐘

種在法王城 前朝古寺名 瘦根盤地遠 香吹入雲清 鶴動池臺影 僧禪雨雪聲 看來人旋老 因此歎浮生

清月轉瑤軫 弄中湘水寒 能令坐來客 不語自相看 靜恐鬼神出 急疑風雨殘 幾時歸嶺嶠 更過洞庭彈

此心知者稀 欲別倍相依 無食擬同去 有家還未歸 巴山開國遠 劒道入天微 必恐臨邛客 疑君學賦非

曹溪松下路 猨鳥重相親 四海求玄理 千峰遶定身 異花天上墮 靈草雪中春 自惜經行處 焚香禮舊真

藍水警塵夢 夜吟開草堂 月臨山靄薄 松滴露花香 詩外真風遠 人間靜興長 明朝訪禪侶 更上翠微房

秋山清若水 吟客靜於僧 小徑通商嶺 高窗見杜陵 雲霞朝入鏡 猨鳥夜窺燈 許作前峰侶 終來寄上層

離鄉積歲年 歸路遠依然 夜火山頭市 春江樹杪船 干戈愁鬢改 瘴癘喜家全 何處營甘旨 潮濤浸薄田

喬枝聚暝禽 疊閣鎖遙岑 待月當秋直 看書廢夜吟 殘薪留火細 古井下瓶深 縱欲抄前史 貧難遂此心

夜憶開元寺 淒涼里巷間 薄煙通魏闕 明月照驪山 半壁空宮閉 連天白道閑 清晨更回首 獨向灞陵還

樽前放浩歌 便起泛煙波 舟楫故人少 江湖明月多 孤峰經宿上 僻寺共雲過 若向仙巖住 還應著薜蘿

江外歷千岑 還歸少室吟 地閑緱嶺月 窗迥洛城砧 石竇垂寒乳 松枝長別琴 他年瀑泉下 亦擬置家林

竹色覆禪棲 幽禽遶院啼 空門無去住 行客自東西 井氣春來歇 庭枝雪後低 相看念山水 盡日話曹溪

東來此學禪 多病念佛緣 把錫離巖寺 收經上海船 落帆敲石火 宿島汲瓶泉 永向扶桑老 知無再少年

谿路曾來日 年多與舊同 地寒松影裏 僧老磬聲中 遠水清風落 閑雲別院通 心源若無礙 何必更論空

梅真從羽化 萬古是須臾 此地名空在 西山雲亦孤 井痕平野水 壇級上春蕪 縱有雙飛鶴 年多松已枯

一自白雲去 千秋壇月明 我來思往事 誰更得長生 雅韻磬鍾遠 真風樓殿清 今來爲尉者 天下有仙名

前程曾未到 岐路擬何爲 返照行人急 荒郊去鳥遲 春宵多旅夢 夏閏遠秋期 處處牽愁緒 無窮是柳絲

重作東南尉 生涯尚似僧 客程淮館月 鄉思海船燈 晚霧看春轂 晴天見朗陵 不應三考足 先授詔書徵

東風搖衆木 即有看花期 紫陌頻來日 滄洲獨去時 郡因兵役苦 家爲海翻移 未老多如此 那堪鬢不衰

北去窮秦塞 南歸遶漢川 深山逢古跡 遠道見新年 絕壁雲銜寺 空江雪灑船 縈迴還此景 多坐夜燈前

劒閣緣空去 西南轉幾州 丹霄行客語 明月杜鵑愁 露帶山花落 雲隨野水流 相如曾醉地 莫滯少年遊

勒兵遼水邊 風急卷旌旃 絕塞寒無樹 平沙勢盡天 雪晴迴探騎 月落控鳴弦 永定山河誓 南歸改漢年

袁江猨鳥清 曾向此中行 才子登科去 諸侯掃榻迎 山藏明月浦 樹遶白雲城 遠想安親後 秋風夢不驚

分合老西秦 年年夢白蘋 曾爲洞庭客 還送洞庭人 語別惜殘夜 思歸愁見春 遙知泊舟處 沙月自相親

勝遊雖隔年 魂夢亦依然 瀑水喧秋思 孤燈動夜船 斷虹全嶺雨 斜月半溪煙 舊日吟詩侶 何人更不眠

江風木落天 遊子感流年 萬里波連蜀 三更雨到船 夢殘燈影外 愁積葦業邊 不及樵漁客 全家住島田

仰山因久住 天下仰山名 井邑身雖到 林泉性本清 野雲居處盡 江月定中明 髣髴曾相識 今來隔幾生

洛下吟詩侶 南遊只有君 波濤歸路見 蟋蟀在船聞 曉月江城出 晴霞島樹分 無窮懷古意 豈獨遶湘雲

名利了無時 何人暫訪師 道情閑外見 心地語來知 竹落穿窗葉 松寒蔭井枝 匡山許同社 願卜挂帆期

幸喜陪騶馭 頻來向此宵 硯磨清澗石 廚爨白雲樵 竹外村煙細 燈中禁漏遙 衣冠與文理 靜語對前朝

登科精魯史 爲尉及良時 高論窮諸國 長才併幾司 地傾流水疾 山疊過雲遲 暇日琴書畔 何人對手棋

千峰隔湘水 迢遰挂帆歸 掃月眠蒼壁 和雲著褐衣 洞虛懸溜滴 徑狹長松圍 只恐相尋日 人間舊識稀

終年九陌行 要路跡皆生 苦學猶難至 甘貧豈有成 病攜秋卷重 閑著暑衣輕 一別林泉久 中宵御水聲

吾師視化身 一念即遺塵 巖谷藏虛塔 江湖散學人 雲迷禪處石 院掩寫來真 寂寞焚香後 閑階細草生

窗戶幾層風 清涼碧落中 世人來往別 煙景古今同 列岫橫秦斷 長河極塞空 斜陽越鄉思 天末見歸鴻

遠涉期秋卷 將行不廢吟 故鄉芳草路 來往別離心 挂席春風盡 開齋夏景深 子規誰共聽 江月上清岑

歌詩精外學 天子是知音 坐夏宮鍾近 寧親劒閣深 高名徹西國 舊跡寄東林 自此棲禪者 因師滿蜀今

貧歸無定程 水宿與山行 未有安親計 難爲去國情 島煙孤寺磬 江月遠船箏 思苦秋迴日 多應吟更清

白衣歸樹下 青草戀江邊 三楚足深隱 五陵多少年 寂寥聞蜀魄 清絕怨湘弦 岐路在何處 西行心渺然

王孫遊不遇 況我五湖人 野店難投宿 漁家獨問津 嶺分中夜月 江隔兩鄉春 靜想青雲路 還應寄此身

重祿輕身日 清資近故鄉 因知送君後 轉自惜年芳 遠水分林影 層峰起鳥行 扁舟此中去 溪月有餘光

機謀時未有 多向弈棋銷 已與山僧敵 無令海客饒 靜驅雲陣起 疎點鴈行遙 夜雨如相憶 松窗更見招

豈得戀樵漁 全家湖畔居 遠無潮客信 閑寄嶽僧書 野白梅繁後 山明雨散初 逍遙向雲水 莫與宦情疎

失計復離愁 君歸我獨遊 亂花藏道發 春水遶鄉流 暝火叢橋市 晴山疊郡樓 無爲謝公戀 吟過曉蟬秋

急景遰衰老 此經誰養真 松留千載鶴 碑隔六朝人 洞水流花早 壺天閉雪春 其如爲名利 歸踏五陵塵

豈易及歸榮 辛勤致此名 登車思往事 迴首勉諸生 路遶山光曉 帆通海氣清 秋期却閑坐 林下聽江聲

天涯離二紀 闕下歷三朝 漲海雖然闊 歸帆不覺遙 驚波時失侶 舉火夜相招 來往尋遺事 秦皇有斷橋

籠中江海禽 日夕有歸心 魏闕長謠久 吳山獨往深 別時羣木落 終處亂猨吟 李白墳前路 溪僧送入林

松子落何年 纖枝長水邊 斸開深澗雪 移出遠林煙 帶月棲幽鳥 兼花灌冷泉 微風動清韻 閑聽罷琴眠

先生顓頊後 得道自何人 松柏卑於壽 兒孫老却身 夜窗峰頂曙 寒澗洞中春 戀此逍遙境 雲間不可親

餘才不廢詩 佐邑喜閑司 丹陛終須去 青山未可期 葉凋溫谷晚 雲出古宮遲 若草東封疏 君王到有時

所投非舊知 亦似有前期 路向長江上 帆揚細雨時 春生南嶽早 日轉大荒遲 盡採瀟湘句 重來會近期

何處積鄉愁 天涯聚亂流 岸長羣岫晚 湖闊片帆秋 買酒過漁舍 分燈與釣舟 瀟湘見來鴈 應念獨邊遊

勞生故白頭 頭白未應休 闕下難孤立 天涯尚旅遊 聽猨吟島寺 待月上江樓 醉別醒惆悵 雲帆滿亂流

春去計秋期 長安在夢思 多逢山好處 少值客行時 雲起爭峰勢 花交隱澗枝 停驂一惆悵 應秪嶺猨知

行人愁落日 去鳥倦遙林 曠野鳴流水 空山響暮砧 旅途歸計晚 鄉樹別年深 寂寞逢村酒 漁家一醉吟

相夢如相見 相思去後頻 舊時行處斷 華髪別來新 浪動三湘月 煙藏五嶺春 又無歸北客 書札寄何人

古邑猨聲裏 空城只半存 岸移無舊路 沙漲別成村 鼓角喧京口 江山盡汝濆 六朝興廢地 行子一銷魂

山橋通絕境 到此憶天台 竹裏尋幽徑 雲邊上古臺 鳥歸殘照出 鐘斷細泉來 爲愛澄溪月 因成隔宿迴

院涼松雨聲 相對有山情 未許谿邊老 猶思嶽頂行 紗燈留火細 石井灌瓶清 欲問吾師外 何人得此生

已老金山頂 無心上石橋 講移三楚遍 梵譯五天遙 板閣禪秋月 銅瓶汲夜潮 自慙昏醉客 來坐亦通宵

亭北敞靈溪 林梢與檻齊 野雲來影遠 沙鳥去行低 晚渡明村火 晴山響郡鼙 思鄉值搖落 賴不有猨啼

九霄無詔下 何事觸清塵 宅帶松蘿僻 身惟猨鳥親 吟看仙掌月 期有洞庭人 莫問煙霞句 懸知見岳神

先秋蟬一悲 長是客行時 曾感去年者 又鳴何處枝 細聽殘韻在 迴望舊聲遲 斷續誰家樹 涼風送別離

詩人推上第 新榜又無君 鶴髪他鄉老 漁歌故國聞 平江流曉月 獨鳥伴餘雲 且了髫年志 沙鷗未可羣

結束佐戎旃 河西住幾年 隴頭隨日去 磧裏寄星眠 水近沙連帳 程遙馬入天 聖朝思上策 重待奏安邊

臨水登山路 重尋旅思勞 竹陰行處密 僧臘別來高 遠岫明寒火 危樓響夜濤 悲秋不成寐 明月上千舠

一家煙島隈 竹裏夜窗開 數派分潮去 千檣聚月來 石樓雲斷續 澗渚鴈徘徊 了得平生志 還歸築釣臺

貧遊無定蹤 鄉信轉難逢 寒渚暮煙闊 去帆歸思重 潮平低戍火 木落遠山鐘 況是漁家宿 疎籬響夜舂

荒林寄遠居 坐臥見樵漁 夜火隨船遠 寒更出郡疎 雪迷登岳路 風阻轉江書 寂寞高窗下 思鄉歲欲除

憑檻見天涯 非秋亦可悲 晚天帆去疾 春雪燕來遲 山水分鄉縣 干戈足別離 南人廢耕織 早晚罷王師

古閣上空半 寥寥千里心 多年爲客路 盡日倚欄吟 山壓秦川重 河來虜塞深 回鑾今不見 煙霧杳沉沉

空山卜隱初 生計亦無餘 三畝水邊竹 一床琴畔書 深林收晚果 絕頂拾秋蔬 堅話長如此 何年獻子虛

喬木帶涼蟬 來吟暑雨天 不離高枕上 似宿遠山邊 簟冷窗中月 茶香竹裏泉 吾廬近溪島 憶別動經年

無人襲仙隱 石室閉空山 避燒猨猶到 隨雲鶴不還 澗荒巖影在 橋斷樹陰閑 但有黃河賦 長留在世間

草堂蕪沒後 來往問樵翁 斷石荒林外 孤墳晚照中 數溪分大野 九子立寒空 煙壁曾行處 青雲路不通

吟魂不復遊 臺亦似荒丘 一徑草中出 長江天外流 暝煙寒鳥集 殘月夜蟲愁 願得生禾黍 鋤平恨即休

入巖仙境清 行盡復重行 若得閑無事 長來寄此生 澗松閑易老 籠燭晚生明 一宿泉聲裏 思鄉夢不成

武林春草齊 花影隔澄溪 路遠無人去 山空有鳥啼 水垂青靄斷 松偃綠蘿低 世上迷途客 經茲盡不迷

祗此沉仙翼 瑤池似不遙 有聲懸翠壁 無勢下丹霄 淨瀨煙霞古 寒原草木凋 山河幾更變 幽咽到唐朝

春恨復秋悲 秋悲難到時 每逢明月夜 長起故山思 巷僻行吟遠 蛩多獨臥遲 溪僧與樵客 動別十年期

不掩盈窗月 天然格調高 涼風移蟋蟀 落葉在離騷 迴筆挑燈燼 懸圖見海濤 因論三國志 空載幾英豪

帶雪復銜春 橫天占半秦 勢奇看不定 景變寫難真 洞遠皆通岳 川多更有神 白雲幽絕處 自古屬樵人

瑞氣遶宮樓 皇居上苑游 遠岡連聖祚 平地載神州 會合兼重譯 潺湲近八流 中興豈假問 據此自千秋

寥泬敞延英 朝班立位橫 宣傳無草動 拜舞有衣聲 鴛瓦霜消濕 蟲絲日照明 辛勤自不到 遙見似前程

處處是歡心 時康歲已深 不同三尺劒 應似五弦琴 壽笑山猶盡 明嫌日有陰 何當憐一物 亦遺斷愁吟

日日聽歌謠 區中盡祝堯 蟲蝗初不害 夷狄近全銷 史筆唯書瑞 天臺絕見妖 因令匹夫志 轉欲事清朝

五帝三皇主 蕭曹魏邴臣 文章唯返朴 戈甲盡生塵 諫紙應無用 朝綱自有倫 昇平不可記 所見是閑人

一衲老禪床 吾生半異鄉 管弦愁裏老 書劒夢中忙 鳥急山初暝 蟬稀樹正涼 又歸何處去 塵路月蒼蒼

黃帝登真處 青青不記年 孤峰應礙日 一柱自擎天 石怪長棲鶴 雲閑若有仙 鼎湖看不見 零落數枝蓮

一逕春光裏 揚鞭入翠微 風來花落帽 雲過雨沾衣 谷鳥銜枝去 巴人負笈歸 殘陽更惆悵 前路客亭稀

追琢他山石 方圓一勺深 抱真唯守墨 求用每虛心 波浪因文起 塵埃爲廢侵 憑君更研究 何啻直千金

未會春風意 開君又落君 一年今爛熳 幾日便繽紛 別豔那堪賞 餘香不忍聞 尊前恨無語 應解作朝雲

因亂與君別 相逢悲且驚 開襟魂自慰 拭淚眼空明 故國已無業 舊交多不生 如何又分袂 難話別離情

自憐心計拙 欲語更悲辛 世亂僮欺主 年衰鬼弄人 鏡中顏欲老 江上業長貧 不是劉公樂 何由變此身

亂離尋故園 朝市不如村 慟哭翻無淚 顛狂覺少魂 諸侯貪割據 羣盜恣幷吞 爲問登壇者 何年答漢恩

每歲同辛苦 看人似有情 亂飛春得意 幽語夜聞聲 整羽莊姜恨 迴身漢后輕 豪家足金彈 不用污雕楹

帝城深處寺 棲殿壓秋江 紅葉去寒樹 碧峯來曉窗 煙霞生淨土 苔蘚上高幢 欲問吾師語 心猨不肯降

世人多恃武 何者是真雄 欲滅黃巾賊 須憑黑矟公 指星憂國計 望氣識天風 明日凌雲上 期君第一功

白雲閑洞口 飛蓋入嵐光 好鳥共人語 異花迎客香 谷風聞鼓吹 苔石見文章 不是陪仙侶 無因訪阮郎

等閑三伏後 獨臥此高丘 殘暑炎於火 林風爽帶秋 聲名何要出 吟詠亦堪休 自許紅塵外 雲溪好漱流

除却閑吟外 人間事事慵 更深成一句 月冷上孤峯 窮理多瞑目 含毫靜倚松 終篇渾不寐 危坐到晨鐘

別後西風起 新蟬坐臥聞 秋天靜如水 遠岫碧侵雲 雅飲純和氣 清吟冰雪文 想思重回首 梧葉下紛紛

病來雙樹下 雲脚上禪袍 頻有瓊瑤贈 空瞻雪月高 已知捐俗態 時許話風騷 衰疾未能起 相思徒自勞

誰到山中語 雨餘風氣秋 煙嵐出澗底 瀑布落牀頭 至道亦非遠 僻詩須苦求 千峰有嘉景 拄杖獨巡遊

此地可求息 開門足野情 窗明雨初歇 日落風更清 蒼蘚槎根匝 碧煙水面生 翫奇心自樂 暑月聽蟬聲

黯黯秋水寒 至剛非可缺 風胡不出來 攝履人相蔑 縱挺倚天形 誰是躬提挈 願將百鍊身 助我王臣節

猛虎不怯敵 烈士無虛言 怯敵辱其班 虛言負其恩 爪牙欺白刃 果敢無前陣 須知易水歌 至死無悔恡

行人何徬徨 隴頭水嗚咽 寒沙戰鬼愁 白骨風霜切 薄日曚曨秋 怨氣陰雲結 殺成邊將名 名著生靈滅

青帝使和氣 吹噓萬國中 發生寧有異 先後自難同 輦草不消力 巖花應費功 年年三十騎 飄入玉蟾宮

多負懸弧禮 危時隱薜蘿 有心明俎豆 無力執干戈 壯士難移節 貞松不改柯 纓塵徒自滿 欲濯待清波

白兔輪當午 儒家業敢慵 竹軒吟未已 錦帳夢應重 落筆思成虎 懸梭待化龍 景清神自爽 風逓遠樓鐘

古帝修文德 蠻夷莫敢侵 不知桃李貌 能轉虎狼心 日暮邊風急 程遙磧雪深 千秋青塚骨 留怨在胡琴

寥廓秋雲薄 空庭月影微 樹寒棲鳥密 砌冷夜蛩稀 曉鼓軍容肅 疎鐘客夢歸 吟餘何所憶 聖主尚宵衣

利名心未已 離別恨難休 爲箇文儒業 致多岐路愁 數花籬菊晚 片葉井梧秋 又決出門計 一尊期少留

戍樓鳴畫角 寒露滴金槍 細引雲成陣 高催雁著行 喚迴邊將夢 吹薄曉蟾光 未遂終軍志 何勞思故鄉

忽憶金蘭友 攜琴去自由 遠尋寒澗碧 深入亂山秋 見後却無語 別來長獨愁 幸逢三五夕 露坐對冥搜

遙知無事日 靜對五峰秋 鳥隔寒煙語 泉和夕照流 凭欄疎磬盡 瞑目遠雲收 幾句出人意 風高白雪浮

無家身自在 時得到蓮宮 秋覺暑衣薄 老知塵世空 幽情憐水石 野性任萍蓬 是處堪閑坐 與僧行止同

行虧何必富 節在不妨貧 易得笑言友 難逢終始人 松篁貞管鮑 桃李豔張陳 少見歲寒後 免爲霜雪塵

木葉亂飛盡 故人猶未還 心雖遊紫闕 時合在青山 近寺僧鄰靜 臨池鶴對閑 兵戈如未息 名位莫相關

草堂書一架 苔徑竹千竿 難世投誰是 清貧且自安 鄰居皆學稼 客至亦無官 焦尾何人聽 涼宵對月彈

風細酒初醒 憑欄別有情 蟬稀秋樹瘦 雨盡晚雲輕 旅鬢一絲出 鄉心寸火生 子牟魂欲斷 何日是升平

簷靜燕雛語 窗虛蟾影過 時情因客老 歸夢入秋多 蔽日羣山霧 滔天四海波 吾皇思壯士 誰應大風歌

忍淚不敢下 恐兄情更傷 別離當亂世 骨肉在他鄉 語盡意不盡 路長愁更長 那堪回首處 殘照滿衣裳

閑臥雲巖穩 攀緣笑戲猱 靜於諸境靜 高却衆山高 至理無言了 浮生一夢勞 清風朝復暮 四海自波濤

閑居無勝事 公幹臥來心 門靜秋風晚 人稀古巷深 花疎籬菊色 葉減井梧陰 賴有斯文在 時時得強尋

榮枯雖在目 名利不關身 高出城隍寺 野爲雲鶴鄰 松聲寒後遠 潭色雨餘新 豈住空空裏 空空亦是塵

永日連清夜 因君識躁君 竹扉難掩月 巖樹易延雲 曙鳥枕前起 寒泉夢裏聞 又須隨計吏 雞鶴迥然分

瘦倚青竹杖 鑪峰指欲歸 霜黏行日屨 風暖到時衣 憑檻雲還在 攀松鶴不飛 何曾有別恨 楊柳自依依

滔滔皆魯客 難得是心知 到寺多同步 遊山未失期 雲低春雨後 風細暮鐘時 忽別垂楊岸 遙遙望所之

玄髪難姑息 青雲有路岐 莫言多事日 虛擲少年時 松色雪中出 人情難後知 聖朝公道在 中鵠勿差池

怪來忘祿位 習學近瀟湘 見處雲山好 吟中歲月長 花光籠晚雨 樹映浸寒塘 幾日憑欄望 歸心自不忙

語玄人不到 星漢在靈空 若使無良遇 虛言有至公 月明千嶠雪 灘急五更風 此際苦吟力 分將造化功

摻袂向春風 何時約再逢 若教相見密 肯恨別離重 芳草漁家路 殘陽水寺鐘 落帆當此處 吟興不應慵

默坐非關悶 凝情秪在詩 庭閑花落後 山靜月明時 荅客言多簡 尋僧步稍遲 既同和氏璧 終有玉人知

瘦馬倦行役 斜陽勸著鞭 野橋寒樹亞 山店暮雲連 退鷁風雖急 攀龍志已堅 路人休莫笑 百里有時賢

斜陽山雨外 秋色思無窮 柳葉飄乾翠 楓枝撼碎紅 鬢毛看似雪 生計尚如蓬 不及樵童樂 蒹葭一笛風

露驚松上鶴 曉色動扶桑 碧浪催人老 紅輪照物忙 世情隨日變 利路與天長 好駕觥船去 陶陶入醉鄉

交情應不變 何事久離羣 圓月思同步 寒泉憶共聞 雪霜松色在 風雨雁行分 每見人來說 窗前改舊文

瀟湘無事後 征棹復嘔啞 高岫留斜照 歸鴻背落霞 魚殘沙岸草 蝶寄洑流槎 共說干戈苦 汀洲減釣家

簷有煙嵐色 地多松竹風 自言離亂後 不到鼓鼙中 徑柳拂雲綠 山櫻帶雪紅 南邊青嶂下 時見採芝翁

別意說難盡 離盃深莫辭 長歌終此席 一笑又何時 棹入寒潭急 帆當落照遲 遠書如不寄 無以慰相思

雖無先聖耳 異代得聞昭 怪石難爲古 奇花不敢妖 調高非郢雪 思靜礙箕瓢 未可重吟過 雲山興轉饒

晴嵐凝片碧 知在此中禪 見面定何日 無書已一年 高秋關靜夢 良夜入新篇 仰德心如是 清風不我傳

淅淅夢初驚 幽窗枕簟清 更無人共聽 秪有月空明 急想穿巖曲 低應過石平 欲將琴強寫 不是自然聲

躡屐扣柴關 因成盡日閑 獨聽黃鳥語 深似白雲間 萍沼寬於井 莎城綠當山 前期招我作 此景得吟還

天畏斯文墜 憑君助素風 意深皆可補 句逸不因功 暮替雲愁遠 秋驚月占空 寄家當瀑布 時得笑言同

共訝高樓望 匡廬色已空 白雲橫野闊 遮嶽與天同 數點雨入酒 滿襟香在風 遠江吟得出 方下郡齋東

江徼多佳景 秋吟興未窮 送來松檻雨 半是蓼花風 浪猛驚翹鷺 煙昏叫斷鴻 不知今夜客 幾處臥鳴篷

歸岫香鑪碧 行吟步益遲 諸侯師不得 樵客偶相隨 思舊江雲斷 談玄嶽月移 秪應張野輩 異代作心知

客引擎茶看 離披曬錦紅 不緣開淨域 爭忍負春風 小片當吟落 清香入定空 何人來此植 應固惱休公

雪中敲竹戶 袖出岳僧詩 語盡景皆活 吟闌角獨吹 意如將俗背 業必少人知 共約冰銷日 雲邊訪所思

天涯行欲遍 此夜故人情 鄉國別來久 干戈還未平 燈殘偏有焰 雪甚却無聲 多少新聞見 應須語到明

少見南人識 識來嗟復驚 始知春有色 不信爾無情 恐是天地媚 暫隨雲雨生 緣何絕尤物 更可比妍明

四時爲第一 一歲一重來 好景應難勝 餘花虛自開 相思九箇月 得信數枝梅 不向東門送 還成負酒杯

天驕頻犯塞 鐵騎又征西 臣節輕鄉土 雄心生鼓鼙 地寒花不豔 沙遠日難低 漸喜秋弓健 鵰翻白草齊

簷滴春膏絕 憑欄晚吹生 良朋在何處 高樹忽流鶯 遊寺期應定 尋芳步已輕 新詩吟未穩 遲日又西傾

丈室掩孤燈 更深霰雹增 相看雲夢客 共憶祝融僧 語合茶忘味 吟欹卷有稜 楚南山水秀 行止豈無憑

拾得移時看 重思造化功 如何飄麗景 不似遇春風 滿地餘香在 繁枝一夜空 秪應公子見 先憶墜樓紅

昔年江上別 初入亂離中 我住匡山北 君之少室東 信來經險道 詩半憶皇風 何事猶高臥 巖邊夢未通

門柳不連野 乍聞爲早蟬 遊人無定處 入耳更應先 暫默斜陽雨 重吟遠岸煙 前年湘竹裏 風激遶離筵

白衣經亂世 相遇一開顏 得句禪思外 論交野步間 舉朝無舊識 入眼秪青山 幾度斜陽寺 訪君還獨還

芳草比君子 詩人情有由 秪應憐雅態 未必解忘憂 積雨莎庭小 微風蘚砌幽 莫言開太晚 猶勝菊花秋

出門無至友 動即到君家 空掩一庭竹 去看何寺花 短童應捧杖 稚女學擎茶 吟罷留題處 苔階日影斜

幾年風雨跡 曡在石孱顏 生處景長靜 看來情儘閑 吟亭侵壞壁 藥院掩空關 每憶東行徑 移筇獨自還

春雨有五色 灑來花旋成 欲留池上景 別染草中英 畫出看還欠 蓪爲插未輕 王孫多好事 攜酒寄吟傾

有路有西東 天涯自恨同 却須深酌酒 況不比飄蓬 帆冒新秋雨 鼓傳微浪風 閏牽寒氣早 何浦值賓鴻

散漫陰風裏 天涯不可收 壓松猶未得 撲石暫能留 閣靜縈吟思 途長拂旅愁 崆峒山北面 早想玉成丘

禪客聞猶苦 是聲應是啼 自然無穩夢 何必到巴溪 疎雨灑不歇 迴風吹暫低 此宵秋欲半 山在二林西

嫩綠與老碧 森然庭砌中 坐銷三伏景 吟起數竿風 葉影重還密 梢聲遠或通 更期春共看 桃映小花紅

家國三千里 中宵算去程 困纔成蝶夢 行不待雞鳴 馬首搖殘月 鴉羣起古城 發來經幾堠 村寺遠鐘聲

朝作青雲士 暮爲玄夜人 風燈無定度 露薤亦逡巡 乘馬驚新塚 書帷擺舊塵 秪應從此去 何處福生民

衆木又搖落 望君還不還 軒車在何處 雨雪滿前山 思苦文星動 鄉遙釣渚閑 明年見名姓 唯我獨何顏

前山含遠翠 羅列在窗中 盡日人不到 一尊誰與同 涼隨蓮葉雨 暑避柳條風 豈分長岑寂 明時有至公

誤飲覃懷酒 誰知滯去程 朝昏太行色 坐臥沁河聲 白道穿秦甸 嚴鼙似戍城 鄰雞莫相促 遊子自晨征

求名如未遂 白首亦難歸 送我尊前酒 典君身上衣 寒蕪隨楚盡 落葉渡淮稀 莫歎干時晚 前心豈便非

故園終不住 劍鶴在扁舟 盡室無餘俸 還家得白頭 鐘催吳岫曉 月遶渭河流 曾是棲安邑 恩期異日酬

地下無餘恨 人間得盛名 殘篇續大雅 稚子托諸生 度日山空暮 緣溪鶴自鳴 難收故交意 寒笛一聲聲

登車誤相遠 談笑亦何因 路入瀟湘樹 書隨巴蜀人 歛衣寒犯雪 傾篋病看春 莫負髫年志 清朝作獻臣

束書成遠去 還計莫經春 倒篋唯求醉 登舟自笑貧 波移彭蠡月 樹沒漢陵人 試吏曾趨府 旌幢自可親

絕頂無煩暑 登臨三伏中 深蘿難透日 喬木更含風 山疊雲霞際 川傾世界東 那知茲夕興 不與古人同

細聲頻斷續 審聽亦難分 髣髴應移處 從容却不聞 蘭棲朝咽露 樹隱暝吟雲 莫遣鄉愁起 吾懷祗是君

文戰偶未勝 無令移壯心 風塵辭帝里 舟檝到家林 過楚寒方盡 浮淮月正沈 持杯話來日 不聽洞庭砧

蜀路何迢遞 憐君獨去遊 風煙連北虜 山水似東甌 九折盤荒坂 重江遶漢州 臨邛一壺酒 能遣長卿愁

此地似鄉國 堪爲朝夕吟 雲藏吳相廟 樹引越山禽 潮落海人散 鐘遲秋寺深 我來無舊識 誰見寂寥心

知心似古人 歲久分彌親 離別波濤闊 留連槐柳新 蟆陵寒貰酒 漁浦夜垂綸 自此星居後 音書豈厭頻

相逢未作期 相送定何之 不得長年少 那堪遠別離 泛湖乘月早 踐雪過山遲 永望多時立 翻如在夢思

江流盤復直 浮棹出家林 商洛路猶遠 山陽春已深 青雲應有望 白髮未相侵 才小知難薦 終勞許郭心

灞上寒仍在 柔條亦自新 山河雖度臘 雨雪未知春 正憶同袍者 堪逢共國人 銜杯益無語 與爾轉相親

壯歲分冞切 少年心正同 當聞千里去 難遣一尊空 翳燭蒹葭雨 吹帆橘柚風 明年見親族 盡集在懷中

寒山壓鏡心 此處是家林 梁燕窺春醉 嵒猿學夜吟 雲連平地起 月向白波沈 猶自聞鐘角 棲身可在深

世人如不容 吾自縱天慵 落葉憑風掃 香秔倩水舂 花朝連郭霧 雪夜隔湖鐘 身外無能事 頭宜白此峰

愁吟與獨行 何事不傷情 久立釣魚處 唯聞啼鳥聲 山蔬和草嫩 海樹入籬生 吾在茲溪上 懷君恨不平

所得非衆語 衆人那得知 纔吟五字句 又白幾莖髭 月閣欹眠夜 霜軒正坐時 沈思心更苦 恐作滿頭絲

長天接廣澤 二氣共含秋 舉目無平地 何心戀直鉤 孤鐘鳴大岸 片月落中流 却憶鴟夷子 當時此泛舟

志業不得力 到今猶苦吟 唫成五字句 用破一生心 世路屈聲遠 寒溪怨氣深 前賢多晚達 莫怕鬢霜侵

吟霜與臥雲 此興亦甘貧 吹箭落翠羽 垂絲牽錦鱗 滿湖風撼月 半日雨藏春 却笑縈簪組 勞心字遠人

高低竹雜松 積翠復留風 路極陰溪裏 寒生暑氣中 閑雲低覆草 片水靜涵空 方見洋源牧 心侔造化功

永懷難自問 此夕衆愁興 曉韻侵春角 寒光隔歲燈 心燃一寸火 淚結兩行冰 煦育誠非遠 陽和又欲昇

才子醉更逸 一吟傾一觴 支頤忍有得 搖筆便成章 王粲實可重 禰衡爭不狂 何時應會面 夢裏是瀟湘

定難在明略 何曾勞戰爭 飛書諭強寇 計日下重城 深雪移軍夜 寒笳出塞情 苦心殊易老 新髪早年生

原上桑柘瘦 再來還見貧 滄州幾年隱 白髮一莖新 敗葉平空塹 殘陽滿近隣 閑言說知己 半是學禪人

寥寥落何處 一夜過胡天 送苦秋風外 吹愁白髮邊 望鄉皆下淚 久戍盡休眠 寂寞空沙曉 開眸片月懸

舊山長繫念 終日臥邊亭 道路知已遠 夢魂空再經 秋泉涼好引 乳鶴靜宜聽 獨上高樓望 蓬身且未寧

江東寒近臘 野寺水天昏 無酒能消夜 隨僧早閉門 照墻燈焰細 著瓦雨聲繁 漂泊仍千里 清吟欲斷魂

遙夜獨不臥 寂寥庭戶中 河明五陵上 月滿九門東 萬里親朋散 故園滄海空 歸懷正南望 此夕起秋風

舉酒一相勸 逢春聊盡歡 羇遊故交少 遠別後期難 路上野花發 雨中青草寒 悠悠兩都夢 小沛與長安

萬里楊柳色 出關隨故人 輕煙覆流水 落日照行塵 積夢江湖闊 憶家兄弟貧 裴回灞亭上 不語共傷春

鐘鼓喧離室 車徒促夜裝 曉榆新變火 輕柳暗飛霜 轉鏡看華髪 傳杯話故鄉 每嫌兒女淚 今日自沾裳

九門思諫諍 萬里采風謠 關外逢秋月 天涯過晚潮 雁飛雲杳杳 木落浦蕭蕭 空怨他鄉別 回舟暮寂寥

爲文通絕境 從宦及良辰 洛下知名早 腰邊結綬新 且傾浮菊酒 聊拂染衣塵 獨恨滄州侶 愁來別故人

獨乘驄馬去 不並旅人還 中外名卿貴 田園高步閑 暮春經楚縣 新月上淮山 道路空瞻望 軒車不敢攀

鄉人去欲盡 北雁又南飛 京洛風塵久 江淮音信稀 舊山知獨往 一醉莫相違 未得解羇旅 無勞問是非

成名年少日 就業聖人書 擢桂誰相比 籝金已不如 東城送歸客 秋日待征車 若到清潭畔 儒風變里閭

離堂千里客 歸騎五陵人 路轉函關晚 煙開上苑新 天涯將野服 闕下見鄉親 問得存亡事 裁詩寄海濱

何時到故鄉 歸去佩銅章 親友移家盡 閭閻百戰傷 背關餘草木 出塞足風霜 遺老應相賀 知君不下堂

雲雨一消散 悠悠關復河 俱從泛舟役 遂隔洞庭波 楚水去不盡 秋風今更過 無由得相見 却恨寄書多

萬人曾死戰 幾戶免刀兵 井邑初安堵 兒童未長成 涼風吹古木 野火燒殘營 寥落千餘里 山高水復清

移家近漢陰 不復問華簪 買酒宜城遠 燒田夢澤深 暮山逢鳥入 寒水見魚沈 與物皆無累 終年愜本心

律儀通外學 詩思入玄關 煙景隨人別 風姿與物閑 貫花留靜室 咒水度空山 誰識浮雲意 悠悠天地間

莫辭還作吏 且喜速回車 留醉悲殘歲 含情寄遠書 共看衰老近 轉覺宦名虛 遙想清溪畔 幽人得自如

愛此棲心靜 風塵路已賒 十餘莖野竹 一兩樹山花 遶石開泉細 穿蘿引徑斜 無人會幽意 來往在煙霞

畫角吹殘月 寒聲發戍樓 立霜嘶馬怨 攢磧泣兵愁 燕雁鳴雲畔 胡風冷草頭 罷聞三會後 天逈曉星流

燒火掩關坐 窮居客訪稀 凍雲愁暮色 寒日淡斜暉 穿牖竹風滿 遶庭雲葉飛 已嗟周一歲 羇寓尚何依

早爲千里別 況復是秋殘 木葉怨先老 江雲愁暮寒 交情如水淡 離酒泛杯寬 料想還家後 休吟行路難

藕葉綴爲衣 東西泣路岐 鄉心日落後 身計酒醒時 觸目多添感 凝情足所思 羈愁難盡遣 行坐一低眉

度鴻驚睡醒 欹枕已三更 夢破寂寥思 燈殘零落明 空窗閑月色 幽壁靜蟲聲 況是離鄉久 依然無限情

就枕忽不寐 孤懷興歎初 南譙收舊曆 上苑絕來書 暝雪細聲積 晨鐘寒韻疎 侯門昔彈鋏 曾共食江魚

寺處唯高僻 雲生石枕前 靜吟因得句 獨夜不妨禪 窗接停猨樹 巖飛浴鶴泉 相思有書札 俱倩獵人傳

造化有功力 平分歸筆端 溪如冰後聽 山似燒來看 立意雪髯出 支頤煙汗乾 世間從爾後 應覺致名難

昔見初栽日 今逢成樹時 存思心更感 遶看步還遲 蝶舞搖風蘂 鶯啼含露枝 裴回不忍去 應與醉相宜

幽獨度遙夜 夜清神更閑 高風吹越樹 細露濕湖山 月皎微吟後 鐘鳴不寐間 如教累簪組 此興豈相關

登寺尋盤道 人煙遠更微 石窗秋見海 山靄暮侵衣 衆木隨僧老 高泉盡日飛 誰能厭軒冕 來此便忘機

聲望去已遠 門人無不知 義行相識處 貧過少年時 妨寐夜吟苦 愛閑身達遲 難求似君者 我去更逢誰

芿草不停獸 因師山更靈 村林朝乞食 風雨夜開扃 井味兼松粉 雲根着淨瓶 塵勞如醉夢 對此暫能醒

遠別那無夢 重遊自有期 半年鄉信到 兩地赤心知 坐久吟移調 更長硯結凘 文人才力薄 終怕阿戎欺

冪冪復蒼蒼 微和傍早陽 前春寒已盡 待閏日猶長 柳變雖因雨 花遲豈爲霜 自茲延聖曆 誰不駐年光

疊葉與高節 俱從毫末生 流傳千古譽 研鍊十年情 向月本無影 臨風疑有聲 吾家釣臺畔 似此兩三莖

平明方發盡 爲待好風吹 不見移來日 先愁落去時 濃香薰疊葉 繁朵壓卑枝 坐看皆終夕 遊蜂似有期

幾生餘習在 時復作微吟 坐夏莓苔合 行禪檜柏深 入山成白首 學道是初心 心地不移變 徒云寒暑侵

理論與妙用 皆從人外來 山河澄正氣 雪月助宏才 傲世寄漁艇 藏名歸酒杯 升沈在方寸 即恐起風雷

至業是至寶 莫過心自知 時情如甚暢 天道即無私 入洛霜霰苦 離家蘭菊衰 焚舟不回顧 薄暮又何之

滄茫大荒外 風教即難知 連夜揚帆去 經年到岸遲 波濤含左界 星斗定東維 或有歸風便 當爲相見期

日月晝夜轉 年光難駐留 軒窗才過雨 枕簟即知秋 草際鳥行出 溪中虹影收 唯君壯心在 應笑臥滄洲

一瞬即七里 箭馳猶是難 檣邊走嵐翠 枕底失風湍 但訝猨鳥定 不知霜月寒 前賢竟何益 此地誤垂竿

氣象四時清 無人畫得成 衆山寒疊翠 兩派綠分聲 坐月何曾夜 聽松不似晴 混元融結後 便有此溪名

水木深不極 似將星漢連 中州唯此地 上界別無天 雪折停猨樹 花藏浴鶴泉 師爲終老意 日日復年年

地氣寒不暢 嚴風無定時 挑燈青燼少 呵筆尺書遲 白兔沒已久 晨雞僵未知 竚看開聖曆 喧煦立爲期

未問移栽日 先愁落地時 疎中從間葉 密處莫燒枝 郢客教誰探 胡蜂是自知 周回兩三步 常有醉鄉期

散拙亦自遂 麤將猨鳥同 飛泉高瀉月 獨樹逈含風 果落盤盂上 雲生篋笥中 未甘明聖日 終作釣漁翁

兒童戲穿鑿 咫尺見津涯 蘚岸和纖草 松泉濺淺沙 光含半牀月 影入一枝花 到此無醒日 當時有習家

師爲衆人重 始得衆人師 年到白頭日 行如新戒時 缾添放魚澗 窗逈褭猿枝 此地堪終老 迷癡自不知

飛泉濺禪石 缾注亦生苔 海上山不淺 天邊人自來 長年隨檜柏 獨夜任風雷 獵者聞疎磬 知師入定迴

風濤匝山寺 磬韻達漁船 此處別師久 遠懷無信傳 月華妨靜燭 鳥語答幽禪 已見如如理 灰心應不然

才高登上第 孝極歿廬塋 一命何無定 片言徒有聲 故園花自發 新塚月初明 寂寞重泉裏 豈知春物榮

清規暫趨府 獨立與誰親 遂性無非酒 求閑却愛貧 林泉應入夢 印綬莫留人 王事聞多暇 吟來幾首新

俸祿三年後 程途一月間 舟中非客路 鏡裏是家山 密雪霑行袂 離杯變別顏 古人唯賀滿 今挈解由還

暮齒甘衰謝 逢人惜別離 青山前代業 老樹此身移 買藥將衣盡 尋方見字遲 如何鑷殘鬢 覽鏡變成絲

得路到深寺 幽虛曾識名 蘚濃陰砌古 煙起暮香生 曙月落松翠 石泉流梵聲 聞僧說真理 煩惱自然輕

問道遠相訪 無人覺路長 夜深回釣檝 月影出書林 蟬噪蓼花發 禽來山果香 多時欲歸去 西望又斜陽

坐來藂木大 誰見入嵒年 多病長留藥 無憂亦是禪 搘牀移片石 舂粟引高泉 盡願求心法 逢誰即擬傳

去住如雲鶴 飄然不可留 何山逢後夏 一食在孤舟 細雨蓮塘晚 疎蟬橘岸秋 應懷舊溪月 夜過石窗流

篳門惆悵內 時節暗來頻 每見新正雪 長思故國春 雲西斜去雁 江上未歸人 又一年爲客 何媒得到秦

寂寂永宮裏 天師朝禮聲 步虛聞一曲 渾欲到三清 瑞草秋風起 仙堦夜月明 多年遠塵意 此地欲鋪平

雙扉檜下開 寄宿石房苔 幡北燈花動 城西雪霰來 收棊想雲夢 罷茗議天台 同憶前年臘 師初白閣回

涼霄煙靄外 三五玉蟾秋 列野星辰正 當空鬼魅愁 泉澄寒魄瑩 露滴冷光浮 未折青青桂 吟看不忍休

空爲梁甫吟 誰竟是知音 風雪生寒夜 鄉園來舊心 滄江孤棹逈 白閣一鐘深 君子久忘我 此懷甘自沈

忘機室亦空 禪與沃州同 唯有半庭竹 能生竟日風 思山海月上 出定印香終 繼後傳衣者 還須立雪中

搖曳惹風吹 臨堤軟勝絲 態濃誰爲識 力弱自難持 學舞枝翻袖 呈妝葉展眉 如何一攀折 懷友又題詩

受詔從華省 開旗發帝州 野煙新驛曙 殘照古山秋 樹勢連巴沒 江聲入楚流 唯應化行後 吟句上閑樓

遙遙去舸新 浸郭葦兼蘋 樹列巢灘鶴 鄉多釣浦人 虹分陽羨雨 浪隔廣陵春 知竟三年秩 琴書外是貧

南行無俗侶 秋雁與寒雲 野趣自多愜 鄉名人共聞 吳山中路斷 淛水半江分 此地登臨慣 攄情一送君

趍世非身事 山中適性情 野花多異色 幽鳥少凡聲 樹影搜涼臥 苔光破碧行 閑尋採藥處 仙路漸分明

弭節齊安郡 孤城百戰殘 傍村林有虎 帶郭縣無官 暮角梅花怨 清江桂影寒 黍離緣底事 撩我起長歎

酌坐對芳草 東風吹旅衣 最嫌驅馬倦 自未有山歸 華髪將時逼 青雲計又非 離襟一霑灑 迴首正殘暉

巴山慘別魂 巴水徹荆門 此地若重到 居人誰復存 落帆紅葉渡 駐馬白雲村 却羨南飛鴈 年年到故園

知君意不淺 立馬問生涯 薄業無歸地 他鄉便是家 宵吟憐桂魄 朝起怯菱花 語盡黃河上 西風日又斜

故人不可見 聊復拂鳴琴 鵲繞風枝急 螢藏露草深 平生四方志 此夜五湖心 惆悵友朋盡 洋洋漫好音

龍樓李丞相 昔歲仰高文 黃閣尋無主 青山竟未焚 夜船乘海月 秋寺伴江雲 却恐塵埃裏 浮名點污君

中間李建州 夏汭偶同遊 顧我論佳句 推君最上流 九霄無鶴板 雙鬢老漁舟 世難方如此 何當浣旅愁

秋江待晚潮 客歸斾旌搖 細雨翻蘆葉 高風却柳條 兵戈村落破 饑儉虎狼驕 吾土兼連此 離魂望裏消

梁王握豹韜 雪裏見枚臯 上客趨丹陛 遊人歎二毛 門閑知待詔 星動想濡毫 一首長楊賦 應嫌索價高

分漕得洛川 讜議更昭然 在省曾批敕 中臺肯避權 所悲時漸薄 共賀道由全 賣與清平代 相兼直幾錢

不是逢清世 何由見皂囊 事雖危虎尾 名勝泊鵷行 毒霧郴江闊 愁雲楚驛長 歸時有詩賦 一爲弔沈湘

劒佩孫弘閣 戈鋋太尉營 重言虛有位 孤立竟無成 丘隴笳簫咽 池臺歲月平 此恩何以報 歸處是柴荆

越海霜天暮 辭韜野草乾 俊通司隸職 嚴奉武夫官 眼惡藏蜂在 心麤逐物殫 近來脂膩足 驅遣不妨難

紅塵擾擾間 立馬看南山 謾道經年往 何妨逐日閑 病中霜葉赤 愁裏鬢毛斑 不爲良知在 驅車已出關

謝舞仍宮柳 高奇世少雙 侍中生不到 園令死須降 班秩通烏府 罇罍奉碧幢 昭王有餘烈 試爲禱迷邦

佐棘竟誰同 因思證聖中 事雖忘顯報 理合有陰功 官序詵枝老 幽塵范甑空 幾時潘好禮 重與話清風

早歲長楊賦 當年諫獵書 格高時輩伏 言數宦情疎 慷慨傳丹桂 艱難保舊居 退朝觀藁草 能望馬相如

多病仍疎拙 唯君與我同 帝鄉年共老 江徼業俱空 燕冷辭華屋 蛩涼恨曉叢 白雲高幾許 全屬採芝翁

欒郄門風大 裴王禮樂優 班資冠雞舌 人品壓龍頭 夜直爐香細 晴編疏草稠 近聞潘散騎 三十二悲秋

籬落歲云暮 數枝聊自芳 雪裁纖蘂密 金拆小苞香 千載白衣酒 一生青女霜 春叢莫輕薄 彼此有行藏

水國春常在 臺城夜未寒 麗華承寵渥 江令捧杯盤 宴罷明堂爛 詩成寶炬殘 兵來吾有計 金井玉鉤欄

良時不復再 漸老更難言 遠水猶經眼 高樓似斷魂 依依宋玉宅 歷歷長卿村 今日空江畔 相於只酒樽

祝融峰下別 三載夢魂勞 地轉南康重 官兼亞相高 海鵬終負日 神馬背眠槽 會得窺成績 幽窗染兔毫

魂兮檇李城 猶未有人耕 好月當年事 殘花觸處情 向誰曾豔冶 隨分得聲名 應侍吳王宴 蘭橈暗送迎

青門欲曙天 車馬已喧闐 禁柳疎風雨 牆花拆露鮮 向誰誇麗景 只是歎流年 不得高飛便 迴頭望紙鳶

邊寇日騷動 故人音信稀 長纓慙賈誼 孤憤憶韓非 曉匣魚腸冷 春園鴨掌肥 知君安未得 聊且示忘機

滄海去未得 倚舟聊問津 生靈寇盜盡 方鎮改更貧 夢裏舊行處 眼前新貴人 從來事如此 君莫獨霑巾

已歎良時晚 仍悲別酒催 暖芳隨日薄 輕片逐風迴 黛斂愁歌扇 妝殘泣鏡臺 繁陰莫矜衒 終是共塵埃

遠岸平如翦 澄江靜似鋪 紫鱗仙客馭 金顆李衡奴 冷疊羣山闊 清涵萬象殊 嚴陵亦高見 歸臥是良圖

規諫揚雄賦 邅迴賈誼官 久貧還往少 孤立轉遷難 清鏡流年急 高槐旅舍寒 侏儒亦何有 飽食向長安

未至應居右 全家出帝鄉 禮優逢苑雪 官重帶臺霜 夜浦吳潮吼 春灘建水狂 延平有風雨 從此是騰驤

東臺失路岐 榮辱事堪悲 我寢牛衣敝 君居豸角危 風塵慙上品 才業愧明時 千里芙蓉幕 何由話所思

西班掌禁兵 蘭錡最分明 曉色嚴天仗 春寒避火城 安危雖已任 韜略即嘉聲 請問何功德 壺關寇始平

南朝徐庾流 洛下憶同遊 酒采閑坊菊 山登遠寺樓 相思勞寄夢 偶別已經秋 還被青青桂 催君不自由

盛禮何由覩 嘉名偶寄居 周南太史淚 蠻徼長卿書 砌竹搖風直 庭花泣露疎 誰能賦秋興 千里隔吾廬

志士不敢道 貯之成禍胎 小人無事藝 假爾作梯媒 解釋愁腸結 能分睡眼開 朱門狼虎性 一半逐君回

不奈荒城畔 那堪晚照中 野晴霜浥綠 山冷雨催紅 遊子灞陵道 美人長信宮 等閑居歲暮 搖落意無窮

遼鶴虛空語 冥鴻未易親 偶然來即是 必擬見無因 霜霰窮冬令 杯盤旅舍貧 只應薊子訓 醉後懶分身

官曆行將盡 村醪強自傾 厭寒思暖律 畏老惜殘更 歲月已如此 寇戎猶未平 兒童不諳事 歌吹待天明

旅夢思遷次 窮愁有歎嗟 子鵝京口遠 粳米會稽賒 漏澀纔成滴 燈寒不作花 出門聊一望 蟾桂向人斜

庭樹已黃落 閉門俱寂寥 未知棲託處 空羨聖明朝 酒醒鄉心闊 雲晴客思遙 吾徒自多感 顏子只簞瓢

舊國迢迢遠 清秋種種新 已衰曾軫慮 初見忽霑巾 日薄梳兼嬾 根危鑷恐頻 青銅不自見 只擬老他人

雨過晚涼生 樓中枕簟清 海風吹亂木 巖磬落孤城 百歲幾多日 四蹄無限程 西鄰莫高唱 俱是別離情

九華曾屏跡 罹亂與心違 是處堪終老 新秋又未歸 病中芳草歇 愁裏白雲飛 樵侶兼同志 音書近亦稀

端居湖岸東 生計有無中 魘處千般鬼 寒時百種風 性靈縱道拙 心事奈成空 多謝金臺客 何當一笑同

南山雪乍晴 寒氣轉崢嶸 銷却閑門出 隨他駿馬行 一竿如有計 五鼎豈須烹 愁見天街草 青青又欲生

終日路岐旁 前程亦可量 未能慙面黑 只是恨頭方 雅旨逾千里 高文近兩行 君知不識字 第一莫形相

江上偶分袂 四回寒暑更 青山無路入 白髮滿頭生 郢浦鴈尋過 鏡湖蟬又鳴 憐君未歸日 杯酒若爲情

杳杳諸天路 蒼蒼大滌山 景輿留不得 毛節去應閒 相府舊知己 教門新啓關 太平匡濟術 流落在人間

先生訣行日 曾奉數行書 意密尋難會 情深恨有餘 石橋春暖後 句漏藥成初 珍重雲兼鶴 從來不定居

常時憶討論 歷歷事猶存 酒向餘杭盡 雲從大滌昏 往來無道侶 歸去有台恩 自此玄言絕 長應閉洞門

從軍無一事 終日掩空齋 道薄交遊少 才疎進取乖 野禽鳴聒耳 庭草綠侵階 幸自同樗櫟 何妨愜所懷

謬忝蓮華幕 虛霑柏署官 欹危長抱疾 衰老不禁寒 時事已日過 世途行轉難 千崖兼萬壑 只向望中看

淨碧山光冷 圓明露點勻 渚蓮丹臉恨 堤柳翠眉顰 蟬已送行客 鴈應辭主人 蠅蚊漸無況 日晚自相親

從事不從事 養生非養生 職爲尸祿本 官是受恩名 時態已相失 歲華從自驚 西齋一巵酒 衰老與誰傾

使者銜中旨 崎嶇萬里行 人心猶未革 天意似難明 四海霍光第 六宮張奉營 陪臣無以報 西望不勝情

吳楚煙波裏 巢由季孟間 只言無事貴 不道致身閑 別渚蓮根斷 歸心桂樹頑 空勞鍾璞意 塵世隔函關

遁跡知安住 霑襟欲奈何 朝廷猶禮樂 郡邑忍干戈 華馬憑誰問 胡塵自此多 因思漢明帝 中夜憶廉頗

借問隴頭水 年年恨何事 全疑嗚咽聲 中有征人淚 自古無長策 況我非深智 何計謝潺湲 一宵空不寐

不耕南畝田 爲愛東堂桂 身同樹上花 一落又經歲 交親亦相薄 知己恩潛替 日開十二門 自是無歸計

翠斂王孫草 荒誅宋玉茅 寇餘無故物 時薄少深交 迸笋穿行徑 饑雛出壞巢 小園吾亦有 多病近來拋

絕境非身事 流年但物華 水梳苔髪直 風引蕙心斜 凡客從題鳳 膚音未勝蛙 小船兼有槳 始與問漁家

臘酒復臘雪 故人今越鄉 所思誰把醆 端坐恨無航 兔苑舊遊盡 龜臺仙路長 未知鄒孟子 何以奉梁王

宰邑慙良術 爲文愧壯圖 縱饒長委命 爭奈漸非夫 杯酒有時有 亂罹無處無 金庭在何域 回首一踟躕

危梁枕路岐 駐馬問前時 價自友朋得 名因婦女知 直須論運命 不得逞文詞 執戟君鄉里 榮華竟若爲

春草荒墳墓 萋萋向虎丘 死猶嫌寂寞 生肯不風流 皎鏡山泉冷 輕裾海霧秋 還應伴西子 香逕夜深遊

倚櫂聽鄰笛 霑衣認酒壚 自緣悲巨室 誰復爲窮途 樹解將軍夢 城遺御史烏 直應齊始了 傾酌向寒蕪

夜月色可掬 倚樓聊解顏 未能分寇盜 徒欲滿關山 背冷金蟾滑 毛寒玉兔頑 姮娥謾偷藥 長寡老中閒

家遁蘇門節 清貧粉署官 不矜朝命重 只恨路行難 窗曉雞譚倦 庭秋蝶夢闌 羨君歸未得 還有釣魚竿

孤館少行旅 解鞍增別愁 遠山矜薄暮 高柳怯清秋 病裏見時態 醉中思舊遊 所懷今已矣 何必恨東流

空庭夜未央 點點度西牆 抱影何微細 乘時忽發揚 不思因腐草 便擬倚孤光 若道能通照 車公業肯長

池荷葉正圓 長曆報時殫 曠野雲蒸熱 空庭雨始寒 蠅蚊猶得志 簟席若爲安 浮世知誰是 勞歌共一懽

漢王刀筆精 寫爾逼天生 舞巧何妨急 飛高所恨輕 野田黃雀慮 山館主人情 此物那堪作 莊周夢不成

春風百卉搖 舊國路迢迢 偶病成疎散 因貧得寂寥 倚簾高柳弱 乘露小桃夭 春色常無處 村醪更一瓢

輕飆掠晚莎 秋物慘關河 戰壘平時少 齋壇上處多 楚雖屈子重 漢亦憶廉頗 不及雲臺議 空山老薜蘿

不必嫌漂露 何妨養羽毛 漢妃金屋遠 盧女杏梁高 野迥雙飛急 煙晴對語勞 猶勝黃雀在 棲息是蓬蒿

長途已自窮 此去便西東 樹色榮衰裏 人心往返中 別情流水急 歸夢故山空 莫忘交遊分 從來事一同

梅花已著眼 竹葉況黏脣 只此留殘歲 那堪憶故人 亂罹書不遠 衰病日相親 江浦思歸意 明朝又一春

青雲路不通 歸計奈長蒙 老恐醫方誤 窮憂酒醆空 何堪罹亂後 更入是非中 長短遭譏笑 迴頭避釣翁

井上梧桐暗 花間霧露晞 一枝晴復暖 百囀是兼非 金屋夢初覺 玉關人未歸 不堪閑日聽 因爾又霑衣

青樓枕路隅 壁甃復椒塗 晚夢通簾柙 春寒逼酒罏 解吟憐芍藥 難見恨菖蒲 試問年多少 鄰姬亦姓胡

晴川倚落暉 極目思依依 野色寒來淺 人家亂後稀 久貧身不達 多病意長違 還有漁舟在 時時夢裏歸

弱冠負文翰 此中聽鹿鳴 使君延上榻 時輩仰前程 丹桂竟多故 白雲空有情 唯餘路旁淚 霑灑向塵纓

高亭暮色中 往事更誰同 水謾矜天闊 山應到此窮 病憐京口酒 老怯海門風 唯有言堪解 何由見遠公

雀入官倉中 所食能損幾 所恨往復頻 官倉乃害爾 魚網不在天 鳥網不張水 飲啄要自然 何必空城裏

寄蹇渾成跡 經年滯杜南 價輕猶有二 足刖已過三 雞肋曹公忿 猪肝仲叔慙 會應謀避地 依約近禪菴

舊遊雖一夢 別緒忽千般 敗草湯陵晚 衰槐楚寺寒 數奇常自愧 時薄欲何干 猶賴君相勉 慇懃貢禹冠

前輩倏云歿 媿君曾比方 格卑雖不稱 言重亦難忘 諫草猶青瑣 悲風已白楊 只應移理窟 泉下對真長

關城樹色齊 往事未全迷 塞路真人氣 封門壯土泥 草濃延蝶舞 花密教鶯啼 若以鳴爲德 鸞皇不及雞

近甸蒙塵日 南梁反正年 飄流茂陵椀 零落太官椽 建纛非降楚 披圖異錄燕 堪嗟侍中血 不及御衣前

昨日芳豔濃 開尊幾同醉 今朝風雨惡 惆悵人生事 南威病不起 西子老兼至 向晚寂無人 相偎墮紅淚

金庭養真地 珠篆會稽官 境勝堪長往 時危喜暫安 洞連滄海闊 山擁赤城寒 他日拋塵土 因君擬煉丹

解纜隨江流 晚泊古淮岸 歸雲送春和 繁星麗雲漢 春深胡雁飛 人喧水禽散 仰君邈難親 沈思夜將旦

歌敲玉唾壺 醉擊珊瑚枝 石羊妙善街 甘露平泉碑 捫苔想豪傑 剔蘚看文詞 歸來北固山 水檻光參差

勝景天然別 精神入畫圖 一山分四頂 三面瞰平湖 過夏僧無熱 凌冬草不枯 遊人來至此 願剃髪和鬚

星沈萬古痕 孤絕勢無鄰 地窄少留竹 空多剩占雲 釣篷和雨看 樵斧帶霜聞 莫惜尋常到 清風不負人

小閣愜幽尋 周遭萬竹森 誰知一沼內 亦有五湖心 釣直魚應笑 身閑樂自深 晚來春醉熟 香餌任浮沈

未識都君面 頻輸復分錢 苦心事筆硯 得志助花鈿 徒步求秋賦 持杯給暮饘 力微多謝病 非不奉同年

入門如洞府 花木與時稀 夜坐山當戶 秋吟葉滿衣 犬隨童子出 鳥避俗人飛 至藥應將熟 年年火氣微

及到怡情處 暫忘登陟勞 青山看不厭 明月坐來高 犬爲孤村吠 猨因冷木號 微吟還獨酌 多興憶同袍

枯木傍溪崖 由來歲月賒 有根盤水石 無葉接煙霞 二月苔爲色 三冬雪作花 不因星使至 誰識是靈槎

得地自成藂 那因種植功 有花皆吐雪 無韻不含風 倒影翹沙鳥 幽根立水蟲 蕭蕭寒雨夜 江漢思無窮

村前村後樹 寓賞有餘情 青麥路初斷 紫花田未耕 雉聲聞不到 山勢望猶橫 寂寞春風裏 吟酣信馬行

團雪上晴梢 紅明映碧寥 店香風起夜 村白雨休朝 靜落猶和蒂 繁開正蔽條 澹然閑賞久 無以破妖嬈

村南微雨新 平綠淨無塵 散睡桑條暖 閑鳴屋脊春 遠聞和曉夢 相應在諸鄰 行樂花時節 追飛見亦頻

南北浮萍跡 年華又暗催 殘燈和臘盡 曉角帶春來 鬢欲漸侵雪 心仍未肯灰 金門舊知己 誰爲脫塵埃

跡暗心多感 神疲夢不遊 驚舟同厭夜 獨樹對悲秋 晚角和人戰 殘星入漢流 門前早行子 敲鐙唱離憂

相逢渾不覺 祗似茂陵貧 褭褭花驕客 瀟瀟雨淨春 借書消茗困 索句寫梅真 此去青雲上 知君有幾人

夜久燭花落 淒聲生遠林 有懷嫌會淺 無事又秋深 黃葉歸田夢 白頭行路吟 山中亦可樂 不似此同襟

東海窮詩客 西風古驛亭 髮從殘歲白 山入故鄉青 世事徒三窟 兒曹且一經 丁寧速賒酒 煮栗試砂瓶

索索風搜客 沈沈雨洗年 殘林生獵跡 歸鳥避窰煙 節物杯漿外 溪山鬢影前 行藏都未定 筆硯或能捐

陰盛此宵中 多爲雨與風 坐無風雨至 看與雪霜同 抱濕離遙海 傾寒向遠空 年年不相值 還似道難通

落日蘆花雨 行人穀樹村 青山時問路 紅葉自知門 苜蓿窮詩味 芭蕉醉墨痕 端知棄城市 經席許頻溫

高高山頂寺 更有最高人 定起松鳴屋 吟圓月上身 雲藏三伏熱 水散百溪津 曾乞蘭花供 無書又過春

愁鬢丁年白 寒燈丙夜青 不眠驚戍鼓 久客厭郵鈴 洶洶城噴海 疎疎屋漏星 十年窮父子 相守慰飄零

不謂高名下 終全玉雪身 交猶及前輩 語不似今人 別號行鳴鴈 遺編感獲麟 歛衣應自定 只著古衣巾

不比他人死 何詩可挽君 淵明元嬾仕 東野別攻文 滄海諸公淚 青山處士墳 相看莫浪哭 私諡有前聞

彎環青徑斜 自是野僧家 滿澗洗巖液 插天排石牙 爐寒餘栢子 架靜落藤花 記得逃兵日 門多貴客車

溪山兵後縣 風雪旅中人 迫夜愁嚴鼓 衝寒託軟巾 摧藏名字在 疏率饌殽真 今代徐元直 高風自可親

白髮三千丈 青春四十年 兩牙搖欲落 雙膝痺如攣 強仕非時彥 無聞惜昔賢 自期終見惡 未忍捨遺編

西入潼關路 何時更盍簪 年來人事改 老去鬢毛侵 花染離筵淚 葵傾報國心 龍潭千尺水 不似別情深

日晚宿留城 人家半掩門 羣鴉棲老樹 一犬吠荒村 爭買魚添價 新篘酒帶渾 船頭對新月 誰與共清論

客路三千里 西風兩鬢塵 貪名笑吳起 說國歎蘇秦 託興非耽酒 思家豈爲蒪 可憐今夜月 獨照異鄉人

三山江上寺 宮殿望岧嶤 石徑侵高樹 沙灘半種苗 一僧歸晚日 羣鷺宿寒潮 遙聽風鈴語 興亡話六朝

江上見危磯 人形立翠微 妾來終日望 夫去幾時歸 明月空懸鏡 蒼苔漫補衣 可憐雙淚眼 千古斷斜暉

江湖分兩路 此地是通津 雲淨山浮翠 風高浪潑銀 人行俱是客 舟住即爲鄰 俯仰煙波內 蜉蝣寄此身

水昏天色晚 崖下泊行舟 獨客傷歸鴈 孤眠歎野鷗 溪聲牽別恨 鄉夢惹離愁 酒醒推篷坐 淒涼望女牛

五老峰巔望 天涯在目前 湘潭浮夜雨 巴蜀暝寒煙 泰華根同峙 嵩衡脈共聯 憑虛有仙骨 日月看推遷

驕雲飛散雨 隨風爲有無 老農終歲心 望施在須臾 平生官田粟 長此禮義軀 置之且勿戚 一飽任妻孥

青青澤中蒲 九夏氣淒寒 翾翾翠碧羽 照影蒼溪間 巢由薄天下 俗士榮一官 小大各有適 自全良獨難

窮居無公憂 私此長夏日 蚊蠅如俗子 正爾相妒嫉 麾驅非吾任 遁避亦無術 惟當俟其定 靜坐萬慮一

上巳接寒食 鶯花寥落晨 微微潑火雨 草草踏青人 涼似三秋景 清無九陌塵 與余同病者 對此合傷神

景爲春時短 愁隨別夜長 暫碁寧號隱 輕醉不成鄉 風雨曾通夕 莓苔有衆芳 落花如便去 樓上即河梁

麝炷騰清燎 鮫紗覆綠蒙 宮妝臨曉日 錦段落東風 無力春烟裏 多愁暮雨中 不知何事意 深淺兩般紅

層閣疊危壁 瑞因千古名 幾連揚子路 獨倚潤州城 雲近銜江色 鵰高背磬聲 僧居上方久 端坐見營營

院深塵自外 如佛值玄公 常跡或非次 志門因得中 衣巾離暑氣 牀榻向涼風 是事不逾分 秪應明德同

甌閩在郊外 師院號東禪 物得居來正 人經論後賢 瓟槽柳塞馬 蓋地月支綖 鸛鵲尚巢頂 誰堪舉世傳

大溈清復深 萬象影沈沈 有客衣多毳 空門偈勝金 王侯皆作禮 陸子只來吟 我問師心處 師言無處心

愁多難得寐 展轉讀書牀 不是旅人病 豈知秋夜長 歸鄉憑遠夢 無夢更思鄉 枕上移窗月 分明是淚光

旅人遊汲汲 春氣又融融 農事蛙聲裏 歸程草色中 獨慙出穀雨 未變暖天風 子玉和予去 應憐恨不窮

桐廬江水閑 終日對柴關 因想別離處 不知多少山 釣舟春岸泊 庭樹曉鶯還 莫便求棲隱 桂枝堪恨顏

隴樹塞風吹 遼城角幾枝 霜凝無暫歇 君貌莫應衰 萬里平沙際 一行邊鴈移 那堪朔煙起 家信正相離

隨風身不定 今夜在蒼梧 客淚有時有 猨聲無處無 潮添瘴海闊 煙拂粤山孤 却憶零陵住 吟詩半玉壺

菴前古折碑 夜靜念經時 月皎海霞散 露濃山草垂 鬼聞拋故塚 禽聽離寒枝 想得天花墜 馨香拂白眉

湖州安吉縣 門與白雲齊 禹力不到處 河聲流向西 去衙山色遠 近水月光低 中有高人在 沙中曳杖藜

良夜歲應足 嚴風爲變春 遍回寒作暖 通改舊成新 秀樹因馨雨 融冰雨泛蘋 韶光不偏黨 積漸煦疲民

柳色尚沈沈 風吹秋更深 山河空遠道 鄉國自鳴砧 巷有千家月 人無萬里心 長城哭崩後 寂絕至如今

峩峩雙髻山 瀑布瀉雲間 塵世自疑水 禪門長去關 茯神松不異 藏寶石俱閑 向此師清業 如何方可攀

不學世所惜 是何無了公 靈匡虛院外 虎跡亂山中 晝夜必連去 古今爭敢同 禪情豈堪問 問答更無窮

王君上升處 信首古居前 皂樹即須朽 白龜應亦全 雲間猶一日 塵裏已千年 碧色壇如黛 時人誰可仙

舊居桐栢觀 歸去愛安閑 倒樹造新屋 化人修古壇 晚花霜後落 山雨夜深寒 應有同溪客 相尋學鍊丹

年高來遠戍 白首罷干戎 夜色薊門火 秋聲邊塞風 磧浮悲老馬 月滿引新弓 百戰陰山去 唯添上將雄

繫馬向山立 一桮聊奠君 野煙孤客路 寒草故人墳 琴韻歸流水 詩情寄白雲 日斜休哭後 松韻不堪聞

野寺度殘夏 空房欲暮時 夜聽猨不睡 秋思客先知 竹迥煙生薄 山高月上遲 又登塵路去 難與老僧期

浮世師休話 晉時燈照巖 禽飛穿靜戶 藤結入高杉 存沒詩千首 廢興經數函 誰知將俗耳 來此避囂讒

秦築長城在 連雲磧氣侵 風吹邊草急 角絕塞鴻沈 世世征人往 年年戰骨深 遼天望鄉者 迴首盡霑襟

寺還名玉泉 澄水亦遭賢 物尚猶如此 人爭合偶然 溪流雲斷外 山峻鳥飛還 初日長廊下 高僧正坐禪

早被嬋娟誤 欲妝臨鏡慵 承恩不在貌 教妾若爲容 風暖鳥聲碎 日高花影重 年年越溪女 相憶采芙蓉

不掩盈窗日 天然格調高 涼風移蟋蟀 落葉在離騷 迴筆挑燈燼 懸圖見海潮 因論三國志 空載幾英豪

所立共寒苦 平生同與遊 相看臨遠水 獨自上孤舟 天澹滄浪晚 風悲蘭杜秋 前程吟此景 爲子上高樓

灞岸草萋萋 離觴我獨攜 流年俱老大 失意又東西 曉楚山雲滿 春吳水樹低 到家梅雨歇 猶有子規啼

華省稱前任 何慙削一麾 滄洲失孤壘 白髮出重圍 苦節翻多難 空山自喜歸 悠悠清漢上 漁者日相依

青衿離白社 朱綬始言歸 此去應多羨 初心盡不違 江帆和日落 越鳥近鄉飛 一路春風裏 楊花雪滿衣

爲儒欣出守 上路亦戎裝 舊製詩多諷 分憂俗必康 開懷江稻熟 寄信露橙香 郡閣清吟夜 寒星識望郎

泗上未休兵 壺關事可驚 流年催我老 遠道念君行 殘雪臨晴水 寒梅發故城 何當食新稻 歲稔又時平

直應歸諫署 方肯別山村 勤苦常同業 孤單共感恩 醉披仙鶴氅 吟扣野僧門 夢見君高趣 天涼自灌園

祕閣鎖書深 牆南列晚岑 吏人同野鹿 庭木似山林 淺井寒蕪入 迴廊疊蘚侵 閑看薛稷鶴 共起五湖心

平楚干戈後 田園失耦耕 艱難登一第 離亂省諸兄 樹沒春江漲 人繁野渡晴 閑來思學館 猶夢雪窗明

不歸何慰親 歸去舊風塵 灑淚慙關吏 無言對越人 遠帆花月夜 微岸水天春 莫便隨漁釣 平生已苦辛

春亦怯邊遊 此行風正秋 別離逢雨夜 道路向雲州 磧樹藏城近 沙河漾日流 將軍方破虜 莫惜獻良籌

澤國尋知己 南浮不偶遊 湓城分楚塞 廬岳對江州 曉飯臨孤嶼 春帆入亂流 雙旌相望處 月白庾公樓

白頭新作尉 縣在故山中 高第能卑宦 前賢尚此風 蕪湖春蕩漾 梅雨晝溟濛 佐理人安後 篇章莫廢功

如何拋錦帳 蓮府對蓮峰 舊有雲霞約 暫留鵷鷺蹤 敷溪秋雪岸 樹谷夕陽鐘 盡入新吟境 歸朝興莫慵

解印東歸去 人情此際多 名高五七字 道勝兩重科 宿館明寒燒 吟船兀夜波 家山春更好 越鳥在庭柯

南遊曾共遊 相別倍相留 行色迴燈曉 離聲滿竹秋 穩眠彭蠡浪 好醉岳陽樓 明日逢佳景 爲君成白頭

淒涼懷古意 湘浦弔靈均 故國經新歲 扁舟寄病身 山城多曉瘴 澤國少晴春 漸遠無相識 青梅獨向人

驚秋思浩然 信美向巴天 獨倚臨江樹 初聞落日蟬 哀榮悲往事 漂泊念多年 未便甘休去 吾宗盡見憐

平昔偏知我 司勳張外郎 昨來聞俶擾 憂甚欲顛狂 煙暝搔愁鬢 春陰賴酒鄉 江樓倚不得 橫笛數聲長

風神何蘊藉 張緒正當年 端簡爐香裏 濡毫洞案邊 飾裝無雨備 著述減春眠 旦夕應彌入 銀臺曉候宣

王畿第一縣 縣尉是詞人 館殿非初意 圖書是舊貧 斫冰泉竇響 賽雪廟松春 自此昇通籍 清華日近身

悠悠干祿利 草草廢漁樵 身世堪惆悵 風騷頗寂寥 高秋期野步 積雨放趨朝 得句如相憶 莎齋且見招

天階讓紫衣 冷格鶴猶卑 道勝嫌名出 身閑覺老遲 晚香延宿火 寒磬度高枝 長說長松寺 他年與我期

山雪照湖水 漾舟湖畔歸 松篁調遠籟 臺榭發清輝 野岫分閑徑 漁家並掩扉 暮年詩力在 新句更幽微

寒極放朝天 欣聞半夜宣 時安逢密雪 日晏得高眠 擁褐同休假 吟詩賀有年 坐來幽興在 松亞小窗前

小諫昇中諫 三年侍玉除 且言無所補 浩歎欲何如 宮闕飛灰燼 嬪嬙落里閭 藍峰秋更碧 霑灑望鑾輿

老作含香客 貧無僦舍錢 神州容寄跡 大尹是同年 密邇都忘倦 乖慵益見憐 雪風花月好 中夜便招延

荆州未解圍 小縣結茅茨 強對官人笑 甘爲野鶴欺 江春鋪網闊 市晚鬻蔬遲 子美猶如此 翻然不敢悲

傳聞殊不定 鑾輅幾時還 俗易無常性 江清見老顏 夜船歸草市 春步上茶山 寨將來相問 兒童競啓關

猶子在天末 念渠懷渭陽 巴山偶會遇 江浦共悲涼 謫宦君何遠 窮遊我自強 瘴村三月暮 雨熟野梅黃

多病久離索 相尋聊解顏 短牆通御水 疎樹出南山 歲月何難老 園林未得還 無門共榮達 孤坐却如閑

平生苦節同 旦夕會原東 掩卷斜陽裏 看山落木中 星霜今欲老 江海業全空 近日文場內 因君起古風

多才翻得罪 天末抱窮憂 白首爲遷客 青山繞萬州 醉敧梅障曉 歌厭竹枝秋 望闕懷鄉淚 荆江水共流

簪豸年何久 懸帆興甚長 江流愛吳越 詩格愈齊梁 竹寺晴吟遠 蘭洲晚泊香 高閑徒自任 華省待爲郎

鄠郊陪野步 早歲偶因詩 自後吟新句 長愁減舊知 靜燈微落燼 寒硯旋生澌 夜夜冥搜苦 那能鬢不衰

謝病別文昌 仙舟向越鄉 貴爲金馬客 雅稱水曹郎 白鷺同孤潔 清波共渺茫 相如詞賦外 騷雅趣何長

松窗楸局穩 相顧思皆凝 幾局賭山果 一先饒海僧 覆圖聞夜雨 下子對秋燈 何日無羈束 期君向杜陵

桐廬歸舊廬 垂老復樵漁 吾子雖言命 鄉人嬾讀書 煙舟撐晚浦 雨屐翦春蔬 異代名方振 哀吟莫廢初

萬里念江海 浩然天地秋 風高羣木落 夜久數星流 鐘絕分宮漏 螢微隔御溝 遙思洞庭上 葦露滴漁舟

知己竟何人 哀君尚苦辛 圖書長在手 文學老於身 公道天難廢 貞姿世任嗔 小齋松菊靜 願卜子爲鄰

夫君清且貧 琴鶴最相親 簡肅諸曹事 安閑一境人 陵山雲裏拜 渠路雨中巡 易得連宵醉 千缸石凍春

相尋喜可知 放錫便論詩 酷愛山兼水 唯應我與師 風雷吟不覺 猨鶴老爲期 近輩推棲白 其如趣向卑

相庭留不得 江野有苔磯 兩浙尋山徧 孤舟載鶴歸 世間書讀盡 雲外客來稀 諫署搜賢急 應難惜布衣

令終歸故里 末歲道如初 舊友誰爲誌 清風豈易書 雨墳生野蕨 鄉奠釣江魚 獨夜吟還泣 前年伴直廬

所惜絕吟聲 不悲君不榮 李端終薄宦 賈島得高名 旅葬新墳小 遺孤遠俗輕 猶疑隨計晚 昨夜草蟲鳴

自聞東蜀病 唯我獨關情 若近長江死 想君勝在生 瘴蒸丹旐溼 燈隔素帷清 塚樹僧栽後 新蟬一兩聲

末路思前侶 猶爲戀故巢 江山多勝境 賓主是貧交 飲舫閑依葦 琴堂雅結茅 夜清僧伴宿 水月在松梢

天末去程孤 沿淮復向吳 亂離何處甚 安穩到家無 樹盡雲垂野 檣稀月滿湖 傷心繞村落 應少舊耕夫

豈易訪仙蹤 雲蘿千萬重 他年來卜隱 此景願相容 亂水林中路 深山雪裏鐘 見君琴酒樂 迴首興何慵

尋豔復尋香 似閑還似忙 暖煙沈蕙徑 微雨宿花房 書幌輕隨夢 歌樓誤採粧 王孫深屬意 繡入舞衣裳

苦辛垂二紀 擢第却霑裳 春榜到春晚 一家榮一鄉 題名登塔喜 醵宴爲花忙 好是東歸日 高槐蕊半黃

南連乳郡流 闊碧侵晴樓 徹底千峰影 無風一片秋 垂楊拂蓮葉 返照媚漁舟 鑑貌還惆悵 難遮兩鬢羞

流落復蹉跎 交親半逝波 謀生非不切 言命欲如何 故楚春田廢 窮巴瘴雨多 引人鄉淚盡 夜夜竹枝歌

漠漠江天外 登臨返照間 潮來無別浦 木落見他山 沙鳥晴飛遠 漁人夜唱閑 歲窮歸未得 心逐片帆還

細草岸西東 酒旗遙水風 樓臺在煙杪 鷗鷺下沙中 翠幄晴相接 芳洲夜暫空 何人賞秋景 興與此時同

茫茫信馬行 不似近都城 苑吏猶迷路 江人莫問程 聚來千嶂出 落去一川平 日暮客心速 愁聞鴈數聲

奔走失前計 淹留非本心 已難消永夜 況復聽秋霖 漸解巴兒語 誰憐越客吟 黃花徒滿手 白髮不勝簪

白道曉霜迷 離燈照馬嘶 秋風滿關樹 殘月隔河雞 來往非無倦 窮通豈易齊 何年歸故社 披雨翦春畦

步步景通真 門前衆水分 檉蘿諸洞合 鐘磬上清聞 古木千尋雪 寒山萬丈雲 終期掃壇級 來事紫陽君

客來風雨後 院靜似荒涼 罷講蛩離砌 思山葉滿廊 臘高興故疾 爐暖發餘香 自說匡廬側 杉陰半石牀

野色入前軒 翛然琴與尊 畫僧依寺壁 栽葦學江村 自醞花前酒 誰敲雪裏門 不辭朝謁遠 唯要近慈恩

巡禮諸方徧 湘南頗有緣 焚香老山寺 乞食向江船 紗碧籠名畫 燈寒照淨禪 我來能永日 蓮漏滴堦前

池榭愜幽獨 狂吟學解嘲 露荷香自在 風竹冷相敲 喪志嫌孤宦 忘機愛澹交 仙山如有分 必擬訪三茅

韋杜八九月 亭臺高下風 獨來新霽後 閑步澹煙中 荷密連池綠 柿繁和葉紅 主人貪貴達 清境屬鄰翁

漂泊病難任 逢人淚滿襟 關東多事日 天末未歸心 夜雨荆江漲 春雲郢樹深 殷勤聽漁唱 漸次入吳音

江清如洛汭 寺好似香山 勞倦孤舟裏 登臨半日間 樹涼巢鶴健 巖響語僧閑 更共幽雲約 秋隨絳帳還

日日狎沙禽 偷安且放吟 讀書老不入 愛酒病還深 歉後爲羈客 兵餘問故林 楊花滿牀席 搔首度春陰

縣幽公事稀 庭草是山薇 足得招棊侶 何妨著道衣 野泉當案落 汀鷺入衙飛 寺去東林近 多應隔宿歸

江城無宿雪 風物易爲春 酒美消磨日 梅香著莫人 老吟窮景象 多難損精神 漸有還京望 綿州減戰塵

咸陽城下宿 往事可悲思 未有謀身計 頻遷反正期 凍河孤棹澀 老樹疊巢危 莫問今行止 漂漂不自知

徒勞悲喪亂 自古戒繁華 落日狐兔徑 近年公相家 可悲聞玉笛 不見走香車 寂寞牆匡裏 春陰挫杏花

誰無泉石趣 朝下少同過 貪勝覺程近 愛閑經宿多 片沙留白鳥 高木引青蘿 醉把漁竿去 殷勤藉岸莎

縣官清且儉 深谷有人家 一徑入寒竹 小橋穿野花 碓喧春澗滿 梯倚綠桑斜 自說年來稔 前村酒可賒

吾道有誰同 深居自固窮 殷勤謝綠樹 朝夕惠清風 書滿閑窗下 琴橫野艇中 年來頭更白 雅稱釣魚翁

葉葉下高梧 端居失所圖 亂離時輩少 風月夜吟孤 舊疾衰還有 窮愁醉暫無 秋光如水國 不語理霜鬚

相近復相尋 山僧與水禽 煙蓑春釣靜 雪屋夜棊深 雅道誰開口 時風未醒心 溪光何以報 秪有醉和吟

蓼水菊籬邊 新晴有亂蟬 秋光終寂寞 晚醉自留連 野溼禾中露 村閑社後天 題詩滿紅葉 何必浣花牋

村落清明近 鞦韆稚女誇 春陰妨柳絮 月黑見棃花 白鳥窺魚網 青帘認酒家 幽棲雖自適 交友在京華

不學梅欺雪 輕紅照碧池 小桃新謝後 雙燕却來時 香屬燈龍客 煙籠宿蝶枝 臨軒須貌取 風雨易離披

一露一朝新 簾櫳曉景分 豔和蜂蝶動 香帶管弦聞 笑擬春無力 粧濃酒漸醺 直疑風起夜 飛去替行雲

蔟蔟復悠悠 年年拂漫流 差池伴黃菊 冷澹過清秋 晚帶鳴蟲急 寒藏宿鷺愁 故溪歸不得 憑仗繫漁舟

江梅且緩飛 前輩有歌詞 莫惜黃金縷 難忘白雪枝 吟看歸不得 醉嗅立如癡 和雨和煙折 含情寄所思

平昔誰相愛 驪山遇貴妃 枉教生處遠 愁見摘來稀 晚奪紅霞色 晴欺瘴日威 南荒何所戀 爲爾即忘歸

北渚牽吟興 西溪爽共遊 指期乘禁馬 無暇狎沙鷗 縱目懷青島 澄心想碧流 明公非不愛 應待泛龍舟

每思聞淨話 雨夜對禪牀 未得重相見 秋燈照影堂 孤雲終負約 薄宦轉堪傷 夢繞長松塔 遙焚一炷香

雪初開一徑 師忽扣雙扉 老大情相近 林泉約共歸 憂榮棲省署 孤僻謝朝衣 他夜松堂宿 論詩更入微

夕陽秋更好 斂斂蕙蘭中 極浦明殘雨 長天急遠鴻 僧窗留半榻 漁舸透疎篷 莫恨清光盡 寒蟾即照空

夜來搖落悲 桑棗半空枝 故國無消息 流年有亂離 霜秦聞雁早 煙渭認帆遲 日暮寒鼙急 邊軍在雍岐

離夜聞橫笛 可堪吹鷓鴣 雪冤知早晚 雨泣渡江湖 秋樹吹黃葉 臘煙垂綠蕪 虞飜歸有日 莫便哭窮途

無著復無求 平生不解愁 鬻蔬貧潔淨 中酒病風流 旨趣陶山相 詩篇沈隱侯 小齋江色裏 籬柱繫漁舟

贊善賢相後 家藏名畫多 留心於繪素 得事在煙波 屬興同吟詠 成功更琢磨 愛予風雪句 幽絕寫漁蓑

萬重煙靄裏 隱隱見夔州 夜靜明月峽 春寒堆雪樓 獨吟誰會解 多病自淹留 往事如今日 聊同子美愁

展轉攲孤枕 風幃信寂寥 漲江垂螮蝀 驟雨鬧芭蕉 道阻歸期晚 年加記性銷 故人衰颯盡 相望在行朝

奔避投人遠 漂離易感恩 愁髯霜颯颯 病眼淚昏昏 孤館秋聲樹 寒江落照村 更聞歸路絕 新寨截荆門

習讀在前生 僧談足可明 還家雖解喜 登第未知榮 時果曾霑賜 春闈不挂情 燈前猶惡睡 寤語讀書聲

清香聞曉蓮 水國雨餘天 天氣正得所 客心剛悄然 亂兵何日息 故老幾人全 此際難消遣 從來未學禪

捧日整朝簪 千官一片心 班趨黃道急 殿接紫宸深 威鳳迴香扆 新鶯囀上林 小松含瑞露 春翠易成陰

流落夜淒淒 春寒錦浦西 不甘花逐水 可惜雪成泥 病眼嫌燈近 離腸賴酒迷 憑君囑鵯鵊 莫向五更啼

萬仞白雲端 經春雪未殘 夏消江峽滿 晴照蜀樓寒 造境知僧熟 歸林認鶴難 會須朝闕去 秪有畫圖看

孟子有良策 惜哉今已而 徒將心體國 不識道消時 折檻未爲切 沈湘何足悲 蒼蒼無問處 煙雨徧江蘺

草肥朝牧牛 桑綠晚鳴鳩 列岫簷前見 清泉碓下流 春蔬和雨割 社酒向花篘 引我南陂去 籬邊有小舟

前山微有雨 永巷淨無塵 牛臥籬陰晚 鳩鳴村意春 時浮應寡合 道在不嫌貧 後徑臨陂水 菰蒲是切鄰

秋深庭色好 紅葉間青松 病客殊無著 吾師甚見容 疎鐘和細溜 高塔等遙峰 未省求名侶 頻於此地逢

寺在帝城陰 清虛勝二林 蘚侵隋畫暗 茶助越甌深 巢鶴和鐘唳 詩僧倚錫吟 煙莎後池水 前跡杳難尋

山半古招提 空林雪月迷 亂流分石上 斜漢在松西 雲集寒菴宿 猨先曉磬啼 此心如了了 即此是曹溪

夫子道何孤 青雲未得途 詩書難捨魯 山水暫遊吳 野綠梅陰重 江春浪勢麤 秣陵兵役後 舊業半成蕪

古柏間疎篁 清陰在印牀 宿郊虔點饌 秋寺靜監香 參集行多揖 風儀見即莊 佇聞橫擘去 帷集諫書囊

才拙道仍孤 無何捨釣徒 班雖沾玉筍 香不近金爐 雨露瞻雙闕 煙波隔五湖 唯君應見念 曾共伏青蒲

中峰曾到處 題記沒蒼苔 振錫傳深谷 翻經想舊臺 蒼松臨砌偃 驚鹿驀溪來 內殿評詩切 身迴心未迴

何遜蘭休握 陶潛柳正垂 官清真塞詔 事簡好吟詩 春漏懷丹闕 涼船泛碧伊 已虛西閣位 朝夕鳳書追

趨馳早晚休 一歲又殘秋 若只如今日 何難致白頭 滄波歸處遠 旅舍向邊愁 賴見前賢說 窮通不自由

路窮川島上 果值古仙家 陰洞長鳴磬 石泉寒泛花 莓苔深峭壁 煙靄積層崖 難見囊中術 人間有歲華

高步陟崔嵬 吟閑路惜迴 寺從何代有 僧是梵宮來 暮靄連沙積 餘霞逼檻開 更期招靜者 長嘯上方臺

廣澤去無邊 夜程風信偏 疎星遙抵浪 遠燒似迎船 響嶽猿相次 翻空雁接連 北歸家業就 深處更踰年

開閣雨吹塵 陶家揖上賓 湖山萬疊翠 汀樹一行春 景逼歸簷燕 歌喧已醉身 登臨興未足 喜有數年因

山海兩分歧 停舟偶此期 別來何限意 相見卻無詞 坐永神疑夢 愁多鬢欲絲 趨名易遲晚 此去莫經時

苦心終是否 捨此復無營 已致歸成晚 非緣去有程 館空吟向月 霜曙坐聞更 住久誰相問 馳羸又獨行

分散多如此 人情豈自由 重來看月夕 不似去年秋 息慮雖孤寢 論空未識愁 須同醉鄉者 萬事付江流

孤舟方此去 嘉景稱於聞 煙盡九峰雪 雨生諸派雲 沙寒鴻鵠聚 底極龜魚分 異日誰爲侶 逍遙耕釣羣

巴蜀水南偏 山窮塞壘寬 歲時將近臘 草樹未知寒 獨狖啼朝雨 羣牛向暮灘 更聞蠻俗近 烽火不艱難

放逐非多罪 江湖偶不廻 深居應有謂 濟代豈無才 疊巘晴舒障 寒川暗動雷 誰能續高興 醉死一千杯

豈易投居止 廬山得此峰 主人曾已許 仙客偶相逢 顧己恩難答 窮經業未慵 還能勵僮僕 稍更補杉松

生平酌與吟 誰是見君心 上國一歸去 滄波閑至今 鐘繁秋寺遠 岸闊晚濤深 疎放長如此 何人更得尋

此身西復東 何計此相逢 夢盡吳越水 恨深湘漢鐘 積雲開去路 曙雪疊前峰 誰即知非舊 憐君忽見容

名高不俟召 操賦獻君門 偶屈應緣數 他人盡爲冤 新春城外路 舊隱水邊村 歸去無勞久 知音待更論

南游何所爲 一篋又空歸 守道安清世 無心換白衣 深溪猿共暮 絕頂客來稀 早晚還相見 論詩更及微

舊山來復去 不與世人論 得道書留篋 忘機酒滿尊 溪軒松偃坐 石室水臨門 應有頻相訪 相看坐到昏

君家滄海外 一別見何因 風土難知教 程途自致貧 浸天波色晚 橫吹鳥行春 明發千檣下 應爲更遠人

離心醉豈懽 把酒彊相寬 世路須求達 還家亦未安 旅程愁算遠 江月坐吟殘 莫羨扁舟興 功成去不難

孤雲無定蹤 忽到又相逢 說盡天涯事 聽殘上國鐘 問人尋寺僻 乞食過街慵 憶到曾棲處 開門對數峰

平盡不平處 尚嫌功未深 應難將世路 便得稱師心 高鳥下殘照 白煙生遠林 更聞清磬發 聊喜緩塵襟

我泛瀟湘浦 君行指塞雲 兩鄉天外隔 一徑渡頭分 雨暗江花老 笳愁隴月曛 不堪來去鴈 迢遞思離羣

憤激計潛成 臨危豈顧生 秪空持一笏 便欲碎長鯨 國已酬徽烈 家猶聳義聲 不知青史上 誰可計功名

秋風吹故城 城下獨吟行 高樹鳥已息 古原人尚耕 流年川暗度 往事月空明 不復歎岐路 馬前塵夜生

把君詩一吟 萬里見君心 華髮新知少 滄洲舊隱深 潮衝虛閣上 山入暮窗沈 憶宿高齋夜 庭枝識海禽

四十年高夢 生涯指一丘 無人同久住 有鶴對冥修 草雜芝田出 泉和石髓流 更嫌庭樹老 疑是世間秋

何必問蓍龜 行藏自可期 但逢公道日 即是命通時 樂善知無厭 操心幸不欺 豈能花下淚 長似去年垂

木落曙江晴 寒郊極望平 孤舟三楚去 萬里獨吟行 鳥占橫查立 人當故里耕 十年來復去 不覺二毛生

懷君非一夕 此夕倍堪悲 華髮猶漂泊 滄洲又別離 冷禽棲不定 衰葉墮無時 況值干戈隔 相逢未可期

因君話故國 此夕倍依依 舊業臨秋水 何人在釣磯 浮名如縱得 滄海亦終歸 却是風塵裏 如何便息機

朝吟復暮吟 只此望知音 舉世輕孤立 何人念苦心 他鄉無舊識 落日羨歸禽 況住寒江上 漁家似故林

荒齋原上掩 不出動經旬 忽覺草木變 始知天地春 方期五字達 未厭一簞貧 麗句勞相勉 余非樂釣綸

承家望一名 幾欲問君平 自小非無志 何年即有成 豈能長失路 爭忍學歸耕 不擬逢昭代 悠悠過此生

天涯憔悴身 一望一霑巾 在處有芳草 滿城無故人 懷才皆得路 失計自傷春 清鏡不能照 鬢毛愁更新

物外與誰期 人間又別離 四方多事日 高岳獨游時 猨狖瀟湘樹 煙波屈宋祠 無因陪此去 空惜鬢將衰

欲愴峨嵋別 中宵寢不能 聽殘池上雨 吟盡枕前燈 失計方期隱 修心未到僧 雲門一萬里 應笑又擔簦

故里花應盡 江樓夢尚殘 半生吟欲過 一命達何難 特立珪無玷 相思草有蘭 二年春悵望 不似在長安

干時雖苦節 趨世且無機 及覺知音少 翻疑所業非 青雲如不到 白首亦難歸 所以滄江上 年年別釣磯

常時豈不別 此別異常情 南國初聞鴈 中原未息兵 暗蛩侵語歇 疎磬入吟清 曾聽無生說 辭師話此行

身世兩相惜 秋雲每獨興 難將塵界事 話向雪山僧 力善知誰許 歸耕又未能 此懷平不得 挑盡草堂燈

哀猨聽未休 禪景夜方幽 暫得同僧靜 那能免客愁 影搖雲外樹 聲褭月中秋 曾向巴江宿 當時淚亦流

以色靜胡塵 名還異衆嬪 免勞征戰力 無愧綺羅身 骨竟埋青塚 魂應怨畫人 不堪逢舊宅 寥落對江濱

三十世皇都 蕭條是霸圖 片墻看破盡 遺跡漸應無 野徑通荒苑 高槐映遠衢 獨吟人不問 清冷自嗚嗚

章句積微功 星霜二十空 僻應如我少 吟喜得君同 月上僧歸後 詩成客夢中 更聞棲鶴警 清露滴青松

故國望不見 愁襟難暫開 春潮映楊柳 細雨入樓臺 靜少人同到 晴逢鴈正來 長安遠於日 搔首獨徘徊

蘭杜曉香薄 汀洲夕露繁 併聞燕塞鴈 獨立楚人村 霧散孤城上 灘迴曙枕喧 不堪逢賈傅 還欲弔湘沅

一日又將暮 一年看即殘 病知新事少 老別舊交難 山盡路猶險 雨餘春却寒 那堪試迴首 烽火是長安

與世漸無緣 身心獨了然 講銷林下日 臘長定中年 磬絕朝齋後 香焚古寺前 非因送小朗 不到虎谿邊

幾行歸去盡 片影獨何之 暮雨相呼失 寒塘獨下遲 渚雲低暗度 關月冷遙隨 未必逢矰繳 孤飛自可疑

懷師不可攀 師往杳冥間 林下誰聞法 塵中只見山 終年人不到 盡日鳥空還 曾聽無生說 應憐獨未還

微燈照寂寥 此夕正迢迢 丹桂得已晚 故山歸尚遙 蟲聲移暗壁 月色動寒條 此去如真隱 期君試一瓢

久客厭岐路 出門吟且悲 平生未到處 落日獨行時 芳草不長綠 故人無重期 那堪更南渡 鄉國已天涯

坐徹秦城夏 行登越客船 去留那有著 語默不離禪 葉擁臨關路 霞明近海天 更尋同社侶 應得虎溪邊

孤吟望至公 已老半生中 不有同人達 兼疑此道窮 只應才自薄 豈是命難通 尚激摶溟勢 期君借北風

忽憶曾棲處 千峰近沃州 別來秦樹老 歸去海門秋 汲帶寒汀月 禪隣賈客舟 遙思清興愜 不厭石林幽

煙老石磯平 袁郎夜泛情 數吟人不遇 千古月空明 人事年年別 春潮日日生 無因逢謝尚 風物自淒清

渚田芳草徧 共憶故山春 獨往滄洲暮 相看白髮新 定過林下寺 應見社中人 只恐東歸後 難將鷗鳥親

陶令昔居此 弄琴遺世榮 田園三畝綠 軒冕一銖輕 衰柳自無主 白雲猶可耕 不隨陵谷變 應只有高名

汀洲一夜泊 久客半連檣 盡說逢秋色 多同憶故鄉 孤岡生晚燒 獨樹隱回塘 欲問東歸路 遙知隔渺茫

長安名利路 役役古田今 征騎少閑日 綠楊無舊陰 水侵秦甸闊 草接漢陵深 紫閣曾過處 依稀白鳥沈

中朝軒冕內 久絕甯家親 白社同孤立 青雲獨併伸 致君期折檻 舉職在埋輪 須信堯庭草 猶能指佞人

聞鐘獨不齋 何事更關懷 靜少人過院 閑從草上堦 生臺無鳥下 石路有雲埋 爲憶禪中舊 時猶夢百崖

絕島跨危欄 登臨到此難 夕陽高鳥過 疎雨一鐘殘 駭浪搖空闊 靈山厭渺漫 那堪更回首 鄉樹隔雲端

漢皇輕萬乘 方士說三丹 不得修心要 翻知出世難 茂陵春竟綠 金掌曙空寒 何似先生去 翩翩逐彩鸞

遲遲傍曉陰 昨夜色猶深 畢竟終須落 堪悲古與今 明年何處見 盡日此時心 蜂蝶無情極 殘香更不尋

青青伊澗松 移植在蓮宮 蘚色前朝雨 秋聲半夜風 長閑應未得 暫賞亦難同 不及禪棲者 相看老此中

年年南澗濱 力盡志猶存 雨雪朝耕苦 桑麻歲計貧 戰添丁壯役 老憶太平春 見說經荒後 田園半屬人

杜門朝復夕 豈是解謀身 夢不離泉石 林唯稱隱淪 漸諳浮世事 轉憶故山春 南國水風暖 又應生白蘋

讒勝禍難防 沈冤信可傷 本圖安楚國 不是怨懷王 廟古碑無字 洲晴蕙有香 獨醒人尚笑 誰與奠椒漿

一磴出林端 千峰次第看 長閑如未遂 暫到亦應難 谷樹雲埋老 僧窗瀑影寒 自嫌心不達 向此夢長安

一徑入千岑 幽人許重尋 不逢秦世亂 未覺武陵深 石轉生寒色 雲歸帶夕陰 却愁危坐久 看盡暝棲禽

風緊日淒淒 鄉心向此迷 水分平楚闊 山接故關低 客路緣烽火 人家厭鼓鼙 那堪獨馳馬 江樹穆陵西

旅泛本無定 相逢那可期 空懷白閣夜 未荅碧雲詩 暮雨潮生早 春寒鴈到遲 所思今不見 鄉國正天涯

步步入林中 山窮意未窮 偏逢僧話久 轉與鶴棲同 燭焰風銷盡 蘭條露濕空 又須從此別 江上正秋鴻

長爲鄉思侵 望極即霑襟 不是前山色 能傷愁客心 平蕪連海盡 獨樹隱雲深 況復斜陽外 分明有去禽

看看秋色晚 又是出門時 白髮生非早 青雲去自遲 夢唯懷上國 跡不到他岐 以此堅吾道 還無媿已知

幽植衆寧知 芬芳只暗持 自無君子佩 未是國香衰 白露霑長草 春風到每遲 不如當路草 芬馥欲何爲

迢遰三巴路 羇危萬里身 亂山殘雪夜 孤燭異鄉春 漸與骨肉遠 轉於僮僕親 那堪正漂泊 明日歲華新

北陸候纔變 南枝花已開 無人同悵望 把酒獨裴回 凍白雪爲伴 寒香風是媒 何因逢越使 腸斷謫仙才

旅寓在江郊 秋風正寂寥 紫泥虛寵獎 白髮已漁樵 事往淒涼在 時危志氣銷 若爲將朽質 猶擬杖於朝

守道得途遲 中兼遇亂離 剛腸成繞指 玄髮轉垂絲 客路少安處 病牀無穩時 弟兄消息絕 獨斂向隅眉

社後重陽近 雲天澹薄間 目隨棊客靜 心共睡僧閑 歸鳥城銜日 殘虹雨在山 寂寥思晤語 何夕款柴關

息慮狎羣鷗 行藏合自由 春寒宜酒病 夜雨入鄉愁 道向危時見 官因亂世休 外人相待淺 獨說濟川舟

曉景山河爽 閑居巷陌清 已能消滯念 兼得散餘酲 汲水人初起 迴燈燕暫驚 放懷殊未足 圓隙已塵生

行樂江郊外 追涼山寺中 靜陰生晚綠 寂慮延清風 運塞地維窄 氣蘇天宇空 何人識幽抱 目送冥冥鴻

景寂有玄味 韻高無俗情 他山冰雪解 此水波瀾生 影重驗花密 滴稀知酒清 忙人常擾擾 安得心和平

暑雨灑和氣 香風吹日華 瞬龍驚汗漫 翥鳳綷雲霞 懸圃珠爲樹 天池玉作砂 丹霄能幾級 何必待乘槎

黍谷純陽入 鸞霄瑞彩生 岳靈分正氣 仙衛借神兵 汚俗迎風變 虛懷遇物傾 千鈞將一羽 輕重在平衡

深將寵辱齊 往往亦淒淒 白日知丹抱 青雲有舊蹊 嗜鹹凌魯濟 惡潔助涇泥 風雨今如晦 堪憐報曉雞

陽光不照臨 積陰生此類 非無惜死心 奈有滅明意 妝穿粉燄焦 翅撲蘭膏沸 爲爾一傷嗟 自棄非天棄

春風狂似虎 春浪白於鵝 柳密藏煙易 松長見日多 石崖采芝叟 鄉俗摘茶歌 道在無伊鬱 天將奈爾何

幽獨起侵晨 山鶯啼更早 門巷掩蕭條 落花滿芳草 煙和魂共遠 春與人同老 默默又依依 淒然此懷抱

苦吟看墜葉 寥落共天涯 壯歲空爲客 初寒更憶家 雨牆經月蘚 山菊向陽花 因味碧雲句 傷哉後會賒

相思凡幾日 日欲詠離衿 直得吟成病 終難狀此心 解衣悲緩帶 搔首悶遺簪 西嶺斜陽外 潛疑是故林

野寺看紅葉 縣城聞擣衣 自憐癡病苦 猶共賞心違 高閣正臨夜 前山應落暉 離情在煙鳥 遙入故關飛

八月初長夜 千山第一程 款顏唯有夢 怨泣却無聲 祖席諸賓散 空郊匹馬行 自憐非達識 局促爲浮名

何處一屏風 分明懷素蹤 雖多塵色染 猶見墨痕濃 怪石奔秋澗 寒藤挂古松 若教臨水畔 字字恐成龍

景色方妍媚 尋真出近郊 寶香爐上爇 金磬佛前敲 蔓草稜山徑 晴雲拂樹梢 支公禪寂處 時有鶴來巢

暑氣檐前過 蟬聲樹杪交 待潮生浦口 看雨過山坳 才見蘭舟動 仍聞桂檝敲 窣雲朱檻好 終覩鳳來巢

仗劒夜巡城 衣襟滿霜霰 賊火徧郊坰 飛燄侵星漢 積雪似空江 長林如斷岸 獨凭女牆頭 思家起長歎

青桐承雨聲 聲聲何重疊 疎滴下高枝 次打敧低葉 鳥溼更梳翎 人愁方拄頰 獨自上西樓 風襟寒帖帖

刺繡非無暇 幽窗自尟歡 手香江橘嫩 齒輭越梅酸 密約臨行怯 私書欲報難 無憑諳鵲語 猶得暫心寬

驕馬錦連錢 乘騎是謫仙 和帬穿玉鐙 隔袖把金鞭 去帶懵騰醉 歸成困頓眠 自憐輸廐吏 餘煖在香韉

紛紜隔窗語 重約蹋青期 總得相逢處 無非欲去時 恨深書不盡 寵極意多疑 惆悵桃源路 惟教夢寐知

侍女動妝籢 故故驚人睡 那知本未眠 背面偷垂淚 嬾卸鳳皇釵 羞入鴛鴦被 時復見殘燈 和煙墜金穗

紈扇相敧綠 香囊獨立紅 浸淫因重露 狂暴是秋風 逸調無人唱 秋塘每夜空 何繇見周昉 移入畫屏中

見時濃日午 別處暮鐘殘 景色疑春盡 襟懷似酒闌 兩情含眷戀 一餉致辛酸 夜靜長廊下 難尋屐齒看

秋雨五更頭 桐竹鳴騷屑 却似殘春間 斷送花時節 空樓雁一聲 遠屏燈半滅 繡被擁嬌寒 眉山正愁絕

睡髻休頻攏 春眉忍更長 整釵梔子重 泛酒菊花香 繡疊昏金色 羅揉損砑光 有時閑弄筆 亦畫兩鴛鴦

甚感殷勤意 其如阻礙何 隔簾窺綠齒 映柱送橫波 老大逢知少 襟懷暗喜多 因傾一尊酒 聊以慰蹉跎

嶽寺清秋霽 宸遊永日閑 霓旌森物外 鳳吹落人間 玉漱穿城水 屏開對闕山 皆知聖情悅 麗藻灑芳蘭

片水聳層橋 祥煙靄慶霄 晝花鋪廣宴 晴電閃飛橈 浪疊搖仙仗 風微定彩標 都人同盛觀 不覺在行朝

歲久無泉引 春來仰雨流 萍枯黏朽檻 沙淺露沈舟 照影人何在 持竿客寄遊 翛然興廢外 回首謝眠鷗

春候侵殘臘 江蕪綠已齊 風高鶯囀澁 雨密鴈飛低 向日心須在 歸朝路欲迷 近聞驚御火 猶及灞陵西

山禽連夜叫 兼雨未嘗休 儘道思歸樂 應多離別愁 我家方旅食 故國在滄洲 聞此不能寐 青燈茆屋幽

一夜鳥飛鳴 關關徹五更 似因歸路隔 長使別魂驚 未省愁雨暗 就中傷月明 須知越吟客 欹枕不勝情

休公何處在 知我宦情無 已似馮唐老 方知武子愚 一身仍更病 雙闕又須趨 若得重相見 冥心學半銖

漠漠澹雲煙 秋歸澤國天 風高還促燕 雨細未妨蟬 靜引荒城望 涼驚旅枕眠 更堪憔悴裏 欲泛洞庭船

一室四無鄰 荒郊接古津 幽閑消俗態 搖落露家貧 絕跡思浮海 修書嬾寄秦 東西不復問 翻笑泣岐人

樹遠天疑盡 江奔地欲隨 孤帆落何處 殘日更新離 客是淒涼本 情爲繫滯枝 寸腸無計免 應只楚猿知

危檻等飛檣 閑追晚際涼 青林上雨色 白鳥破溪光 目以高須極 心因靜更傷 唯公舊相許 早晚侍長楊

微雨過菰葦 野居生早涼 襟期漸蕭灑 精爽欲飛揚 魚買罾頭活 酒沽船上香 不緣人不用 始道靜勝忙

片雨過前汀 端居枕簟清 病魔隨暑退 詩思傍涼生 別燕殷勤語 殘蟬彷彿鳴 古來悲不盡 況我本多情

一棹歸何處 蒼茫落照昏 無人應失路 有樹始知春 湖岸春耕廢 江城戰鼓喧 儒冠解相悞 學劒盡乘軒

寒潮落遠汀 暝色入柴扃 漏永沈沈靜 燈孤的的清 林風移宿鳥 池雨定流螢 盡夜成愁絕 啼蛩莫近庭

掠水身猶重 偎風力尚微 瓦苔難定立 簷雨忽喧歸 未識重溟遠 先愁一葉飛 銜泥在他日 兩兩占春暉

白髮又經秋 端居海上洲 無機因事發 有涕爲時流 新酒乘涼壓 殘碁隔夜收 公車無路入 同拜老閑侯

寺在五峰陰 穿緣一徑尋 雲藏古殿暗 石護小房深 宿鳥連僧定 寒猨應客吟 上方應見海 月出試登臨

路岐無樂處 時節倍思家 綵索颺輕吹 黃鸝啼落花 連乹馳寶馬 歷祿鬬香車 行客勝回首 看看春日斜

重門隨地險 一徑入天開 華嶽眼前盡 黃河腳底來 飛軒何滿路 丹陛正求才 獨我疎慵質 飄然又此回

家住叢臺舊 名參絳圃新 醉波疑奪燭 嬌態欲沈春 伴雨聊過楚 歸雲定占秦 桃花正濃暖 爭不浪迷人

園密花藏易 樓深月到難 酒虛留客盡 燈暗遠更殘 麝想眉間印 鴉知頂上盤 文王之囿小 莫惜借人看

滄溟分故國 渺渺泛杯歸 天盡終期到 人生此別稀 無風亦駭浪 未午已斜暉 繫帛何須鴈 金烏日日飛

萬里指吳山 高秋杖錫還 別來雙闕老 歸去片雲閑 師在有無外 我嬰塵土間 居然本相別 不要慘離顏

月上簟如水 軒高簾在鉤 竹聲寒不夏 蛩思靜先秋 偶得清宵興 方知白日愁 所思何處遠 斜漢欲低流

鸞鏡長侵夜 鴛衾不識寒 羞多轉面語 妬極定睛看 金市舊居近 鈿車新造寬 春期莫相悞 一日百花殘

亭上風猶急 橋邊月已斜 柳寒難吐絮 浪濁不成花 岐路春三月 園林海一涯 蕭然正無寐 夜櫓莫咿啞

戰鼙鳴未已 瓶屨抵何鄉 偶別塵中易 貪歸物外忙 後蟬拋鄠杜 先鴈下瀟湘 不得從師去 殷勤謝草堂

恨極同填海 情長抵導江 丁香從小結 蓮子徹枝雙 整髻花當檻 吹燈月在窗 秦臺非久計 早晚降霓幢

苦貧皆共雪 吾子豈同悲 永日應無食 經宵必有詩 渚宮寒過節 華省試臨期 努力圖西去 休將凍餒辭

歲暮長安客 相逢酒一杯 眼前閑事靜 心裏故山來 池影含新草 林芳動早梅 如何不歸去 霜鬢共風埃

旅夕那禁雨 梅天已思秋 未明孤枕倦 相弔一燈愁 有戀慚滄海 無機奈白頭 何人得濃睡 溪上釣魚舟

僧中難得靜 靜得是吾師 到闕不求紫 歸山秪愛詩 臨風翹雪足 向日剃霜髭 自歎眠漳久 雙林動所思

天青織未徧 風急舞難成 粉重低飛蝶 黃沈不語鶯 自隨春靄亂 還放夕陽明 惆悵池塘上 荷珠點點傾

紫殿久霑恩 東歸過海門 浮榮知是夢 輕別肯銷魂 明發先晨鳥 寒棲入暝猨 蕺山如重到 應老舊雲根

昨夜星辰動 仙郎近漢關 玳筵吟雪罷 錦帳押春還 已到青雲上 應棲絳圃間 臨卭有詞賦 一爲奏天顏

寒流萬派碧 南渡見煙光 人向隋宮近 山盤楚塞長 有村皆綠暗 無徑不紅芳 已帶傷春病 如何更異鄉

自與鶯爲地 不教花作媒 細應和雨斷 輕秪愛風裁 好拂錦步障 莫遮銅雀臺 灞陵千萬樹 日暮別離回

澤春關路迥 暮雨細霏霏 帶霧昏河浪 和塵重客衣 望中迷去騎 愁裏亂斜暉 惆悵家山遠 溟濛溼翠微

固教梅忍落 休與杏藏嬌 已過冬疑剩 將來暖未饒 玉堦殘雪在 羅薦暗魂銷 莫問王孫事 煙蕪正寂寥

天邊月初落 馬上夢猶殘 關樹蒼蒼曉 玉階澹澹寒 宦遊終自苦 身世靜堪觀 爭似山中隱 和雲枕碧湍

昨來非有意 今去亦無心 闕下拋新院 江南指舊林 瓶添新澗綠 笠卸晚峰陰 八字如相許 終辭尺組尋

大華積秋雪 禁闈生夜寒 硯冰憂詔急 燈燼惜更殘 正遂攀稽願 翻追訪戴歡 更爲三日約 高興未將闌

兩兩自依依 南園煙露微 住時須並住 飛處要交飛 草淺憂驚吹 花殘惜晚暉 長交擷芳女 夜夢遠人歸

日落野原秀 雨餘雲物閑 清時正愁絕 高處正躋攀 京洛遙天外 江河戰鼓間 孤懷欲誰寄 應望塞鴻還

夏在先催過 秋賒已被迎 自應人不會 莫道物無情 木葉縱未落 鬢絲還易生 西風正相亂 休上夕陽城

衰柳迷隋苑 衡門啼暮鴉 茅廚煙不動 書牖日空斜 悔下東山石 貧於南阮家 沈憂損神慮 萱草自開花

慇懃趙公子 良夜竟相留 朗月生東海 仙娥在北樓 酒闌珠露滴 歌逈石城秋 本爲愁人設 愁人到曉愁

深巖貧復病 榜到見君名 貧病渾如失 山川頓覺清 一春新酒興 四海舊詩聲 日使能吟者 西來步步輕

還如費冠卿 向此振高名 肯羨魚鬚美 長誇鶴氅輕 理琴寒指倦 試藥黑髭生 時泰難雲臥 隨看急詔行

非惟消旱暑 且喜救生民 天地如蒸濕 園林似却春 洗風清枕簟 換夜失埃塵 又作豐年望 田夫笑向人

非不欲前去 此情非自由 星辰照何處 風雨送涼秋 寒鎖空江夢 聲隨黃葉愁 蕭蕭猶未已 早晚去蘋洲

空蹟晝蒼茫 沙腥古戰場 逢春多霰雪 生計在牛羊 冷角吹鄉淚 乾榆落夢牀 從來山水客 誰謂到漁陽

南陌生岐穗 農家樂事多 塍畦交茂綠 苗實際清和 日布玲瓏影 風翻浩蕩波 來牟知帝力 含哺有衢歌

早被嬋娟誤 欲妝臨鏡慵 承恩不在貌 教妾若爲容 風暖鳥聲碎 日高花影重 年年越溪女 相憶採芙蓉

寂寂白雲門 尋真不遇真 祗應松上鶴 便是洞中人 藥圃花香異 沙泉鹿跡新 題詩留姓字 他日此相親

君到姑蘇見 人家盡枕河 古宮閑地少 水港小橋多 夜市賣菱藕 春船載綺羅 遙知未眠月 鄉思在漁歌

麻川清見底 似入武陵溪 兩岸山相向 三春鳥亂啼 酒旗和柳動 僧屋與雲齊 即此吾鄉路 懷君夢不迷

病眼看春牓 文場公道開 朋人登第盡 白髮出山來 處世曾無過 惟天合是媒 長安不覺遠 期遂一名迴

到處有同人 多爲賦與文 詩中難得友 湖畔喜逢君 凍把城根雪 風開嶽面雲 苦吟吟不足 爭忍話離羣

去越從吳過 吳疆與越連 有園多種橘 無水不生蓮 夜市橋邊火 春風寺外船 此中偏重客 君去必經年

自小即南北 未如今日離 封疆初盡處 人使却回時 開口有所忌 此心無以爲 行行復垂淚 不稱是男兒

人生當貴盛 修德可延之 不慮有今日 爭教無破時 蘚斑題字壁 花發帶巢枝 何況蒿原上 荒墳與折碑

一到天台寺 高低景旋生 共僧巖上坐 見客海邊行 野色人耕破 山根浪打鳴 忙時向閑處 不覺有閑情

馬上覽春色 丈夫慙淚垂 一生看却老 五字未逢知 酒力不能久 愁根無可醫 明年到今日 公道與誰期

求名日苦辛 日望日榮親 落葉山中路 秋霖馬上人 晨昏知汝道 詩酒衛吾身 自笑拋麋鹿 長安擬醉春

賢宰宰斯邑 政聞閭里間 都緣民訟少 長覺吏徒閑 帆落樽前浦 鐘鳴枕上山 回舟却惆悵 數宿釣魚灣

不計禪兼律 終須入悟門 解空非有自 所得是無言 眼豁浮生夢 心澄大道源 今來習師者 多鏁教中猿

師愛無塵地 江心島上居 接船求化慣 登陸赴齋疎 載士春栽樹 拋生日餧魚 入雲蕭帝寺 畢竟欲何如

朝別使君門 暮投江上村 從來無舊分 臨去望何恩 行計自不定 此心誰與論 秋猿叫寒月 祗欲斷人魂

滿酌勸君酒 勸君君莫辭 能禁幾度別 即到白頭時 晚岫無雲蔽 春帆有燕隨 男兒兩行淚 不欲等閑垂

步步入山門 仙家鳥徑分 漁樵不到處 麋鹿自成羣 石面迸出水 松頭穿破雲 道人星月下 相次禮茅君

冰齒味瑤軸 祗應神鬼知 坐當羣靜後 吟到月沈時 雪峽猿聲健 風檉鶴立危 篇篇一字字 誰復更言詩

三族不當路 長年猶布衣 苦吟天與性 直道世將非 雁夜愁癡坐 漁鄉老憶歸 爲儒皆可立 自是拙時機

如我如君者 不妨身晚成 但從時輩笑 自得古人情 共莫更初志 俱期立後名 男兒且如此 何用歎平生

無祿奉晨昏 閑居幾度春 江湖苦吟士 天地最窮人 書劒同三友 蓬蒿外四鄰 相知不相薦 何以自謀身

別來春又春 相憶喜相親 與我爲同志 如君能幾人 何時吟得力 漸老事關身 惟有前溪水 年年濯客塵

田翁真快活 婚嫁不離村 州縣供輸罷 追隨鼓笛喧 盤飧同老少 家計共田園 自說身無事 應官有子孫

近臘饒風雪 閑房凍坐時 書生教到此 天意轉難知 吟苦猿三叫 形枯柏一枝 還應公道在 未忍與山期

一雨三秋色 蕭條古寺間 無端登水閣 有處似家山 白日生新事 何時得暫閑 將知老僧意 未必戀松關

深山多隙地 無力及耕桑 不是營生拙 都緣覓句忙 破窗風翳燭 穿屋月侵牀 吾友應相笑 辛勤道未光

四海欲行遍 不知終遇誰 用心常合道 出語或傷時 擬作閑人老 慙無識者嗤 如今已無計 祗得苦于詩

江上山頭寺 景留吟客船 遍遊銷一日 重到是何年 沙鳥多翹足 巖僧半露肩 爲詩多語澀 喜此得終篇

秋色上庭枝 愁懷切向誰 青雲無勢日 華髮有狂時 枕上聞風雨 江南繫別離 如何吟到此 此道不聞知

山館坐待曉 夜長吟役神 斜風吹敗葉 寒燭照愁人 蘊蓄天然性 澆訛世惡真 男兒出門志 不獨爲謀身

衆僧尊夏臘 靈嶽遍曾登 度水手中杖 行山溪畔藤 心空默是印 眉白雪爲稜 自得巡方道 棲禪老未能

欲住住不得 出門天氣秋 惟知偷拭淚 不忍更回頭 此日祗愁老 況身方遠遊 孤寒將五字 何以動諸侯

酒寒無小戶 請滿酌行杯 若待雪消去 自然春到來 出城人跡少 向暮鳥聲哀 未遇應關命 侯門處處開

一簇楚江山 江山勝此難 覓人來畫取 到處得吟看 鶴隱松聲盡 魚沈檻影寒 自知心未了 閑話亦多端

長憶在廬嶽 免低塵土顏 煮茶窗底水 採藥屋頭山 是境皆遊遍 誰人不羨閑 無何一名繫 引出白雲間

雖小天然別 難將衆木同 侵僧半窗月 向客滿襟風 枝拂行苔鶴 聲分叫砌蟲 如今未堪看 須是雪霜中

客路行多少 干人無易顏 未成終老計 難致此身閑 月兔走入海 日烏飛出山 流年留不得 半在別離間

自見來如此 未嘗離洞門 結茅遮雨雪 採藥給晨昏 古樹藤纏殺 春泉鹿過渾 悠悠無一事 不似屬乾坤

紫閣白雲端 雲中有地仙 未歸蓬島上 猶隱國門前 洞口人無跡 花陰鹿自眠 焚香賦詩罷 星月冷遙天

鼓角城中寺 師居日得閑 必能行大道 何用在深山 破衲新添線 空門夜不關 心知與眼見 終取到無間

得罪非天意 分明謫去身 一心貪諫主 開口不防人 自古有遷客 何朝無直臣 喧然公論在 雖滯楚南春

歸捷中華第 登船鬢未絲 直應天上桂 別有海東枝 國界波窮處 鄉心日出時 西風送君去 莫慮到家遲

白髮隨梳落 吟懷說向誰 敢辭成事晚 自是出山遲 擬動如浮海 凡言似課詩 終身事知己 此外復何爲

本國兵戈後 難官在此時 遠分天子命 深要使君知 但遂生靈願 當應雨露隨 江山勝他郡 閑賦庾樓詩

一飯尚懷感 況攀高桂枝 此恩無報處 故國遠歸時 祗恐兵戈隔 再趨門館遲 茅堂拜親後 特地淚雙垂

立馬不忍上 醉醒天氣寒 都緣在門易 直似別家難 世路既如此 客心須自寬 江村亦飢凍 爭及問長安

凡遊南國者 未有不蹉跎 到海路難盡 挂帆人更多 潮沙分象跡 花洞響蠻歌 縱有投文處 於君能幾何

謫宦自麻衣 銜冤至死時 山根三尺墓 人口數聯詩 仙桂終無分 皇天似有私 暗松風雨夜 空使老猿悲

一望一蒼然 蕭騷起暮天 遠山橫落日 歸鳥度平川 家是去秋別 月當今夕圓 漁翁似相伴 徹曉葦叢邊

我受羈棲慣 客情方細知 好看前路事 不比在家時 勉汝言須記 聞人善即師 旅中無廢業 時作一篇詩

儒爲君子儒 儒道不妨孤 白髮多生矣 青山可住乎 徉狂寧是事 巧達又非夫 祗此平生願 他人肯信無

凡弔先生者 多傷荆棘間 不知三尺墓 高却九華山 天地有何外 子孫無亦閑 當時若徵起 未必得身還

溪翁居靜處 溪鳥入門飛 早起釣魚去 夜深乘月歸 見君無事老 覺我有求非 不說風霜苦 三冬一草衣

憑君滿酌酒 聽我醉中吟 客路如天遠 侯門似海深 新墳侵古道 白髮戀黃金 共有人間事 須懷濟物心

道了亦未了 言閑今且閑 從來無住處 此去向何山 片石樹陰下 斜陽潭影間 請師留偈別 恐不到人寰

忽起地仙興 飄然出舊山 於身無切事 在世有餘閑 日月浮生外 乾坤大醉間 故園華表上 誰得見君還

世亂信難通 鄉心日萬重 弟兄皆嚮善 天地合相容 大野陰雲重 連城殺氣濃 家山白雲裏 臥得最高峰

若以名場內 誰無一軸詩 縱饒生白髮 豈敢怨明時 知己雖然切 春官未必私 寧教讀書眼 不有看花期

省得前年別 蘋洲旅館中 亂離身不定 彼此信難通 侯國兵雖斂 吾鄉業已空 秋來憶君夢 夜夜逐征鴻

天下爲官者 無君一軸詩 數聯同我得 當代遇誰知 年齒吟將老 生涯說可悲 何當拋手板 鄰隱過危時

門前通大道 望遠上高臺 落日人行盡 窮邊信不來 還聞戰得勝 未見敕招回 却入機中坐 新愁織不開

欲露塵中事 其如不易言 家山一離別 草樹匝春暄 吹夢風天角 啼愁雪嶽猿 佇思心覺滿 何以遠門軒

倚郭難爲宰 非君即有私 惟憑野老口 不立政聲碑 苦甚求名日 貧於未選時 溪山竟如此 利得且吟詩

天有惜花意 恐花開染塵 先教微雪下 始放滿城春 且醉登樓客 重期出郭人 因酬郢中律 霜鬢數莖新

自從天下亂 日晚別庭闈 兄弟團圞樂 羈孤遠近歸 文章甘世薄 耕種喜山肥 直待中興後 方應出隱扉

日日驚身事 悽悽欲斷魂 時清不自立 髮白傍誰門 中路殘秋雨 空山一夜猿 公卿得見面 懷抱細難言

久勞風水上 禪客喜相依 挂衲雖無分 修心未覺非 日沈山虎出 鐘動寺禽歸 月上潮平後 談空漸入微

一縣今如此 殘民數不多 也知賢宰切 爭奈亂兵何 皆自干戈達 咸思雨露和 應憐住山者 頭白未登科

痛飲復高歌 愁終不奈何 家山隨日遠 身事逐年多 沒鴈雲橫楚 兼蟬柳夾河 此心閑未得 到處被詩磨

盡與貧爲患 唯余即不然 四方無靜處 百口度荒年 白髮生閑事 新詩出數聯 時情竟如此 不免却歸田

丹霄桂有枝 未折未爲遲 況是孤寒士 兼行苦澀詩 杏園人醉日 關路獨歸時 更卜深知意 將來擬薦誰

草白河冰合 蕃戎出掠頻 戍樓三號火 探馬一條塵 戰士風霜老 將軍雨露新 封侯不由此 何以慰征人

交道有寒暑 在人無古今 與君中夜話 盡我一生心 所向未得志 豈惟空解吟 何當重相見 舊隱白雲深

善政無慙色 吟歸似等閑 惟將六幅絹 寫得九華山 求理頭空白 離京債未還 仍聞猿與鶴 都在一船間

一家相別意 不得不澘然 遠作南方客 初登上水船 嶽鐘思冷夢 湘月少殘篇 便有歸來計 風波亦隔年

脫衣將換酒 對酌話何之 雨後秋蕭索 天涯晚別離 人生無此恨 鬢色不成絲 未得重相見 看君馬上詩

自小僻於詩 篇篇恨不奇 苦吟無暇日 華髮有多時 進取門難見 升沈命未知 秋風夜來急 還恐到京遲

鄉里爲儒者 唯君見我心 詩書常共讀 雨雪亦相尋 貧賤志氣在 子孫交契深 古人猶晚達 況未鬢霜侵

不易爲離抱 江天即見鴻 暮帆何處落 涼月與誰同 木葉新霜後 漁燈夜浪中 時難慎行止 吾道利于窮

天下方多事 逢君得話詩 直應吾道在 未覺國風衰 生計吟消日 人情醉過時 雅篇三百首 留作後來師

木葉落時節 旅人初夢驚 鐘才枕上盡 事已眼前生 吟髮不長黑 世交無久情 且將公道約 未忍便歸耕

吾輩道何窮 寒山細雨中 兒童書懶讀 果粟樹將空 言論關時務 篇章見國風 昇平猶可用 應不廢爲公

江亭當廢國 秋景倍蕭騷 夕照殘荒壘 寒潮漲古濠 就田看鶴劣 隔水見僧高 無限前朝事 醒吟易覺勞

故國看看遠 前程計在誰 五更聽角後 一葉渡江時 吾道天寧喪 人情日可疑 西陵向西望 雙淚爲君垂

君貧我亦貧 爲善喜爲鄰 到老如今日 無心媿古人 閉門非傲世 守道是謀身 別有同山者 其如未可親

吾道在五字 吾身寧陸沈 涼生中夜雨 病起故山心 燭共寒酸影 蛩添苦楚吟 何當遂歸去 一徑入松林

驅馬傍江行 鄉愁步步生 舉鞭揮柳色 隨手失蟬聲 秋稼緣長道 寒雲約古城 家貧遇豐歲 無地可歸耕

賈島還如此 生前不見春 豈能詩苦者 便是命羈人 家事因吟失 時情礙國親 多應銜恨骨 千古不爲塵

何爲先生死 先生道日新 青山明月夜 千古一詩人 天地空銷骨 聲名不傍身 誰移耒陽冢 來此作吟鄰

不得同君住 當春別帝鄉 年華落第老 岐路出關長 芳草緣流水 殘花向夕陽 懷親暫歸去 非是釣滄浪

賈島憐無可 都緣數句詩 君雖是後輩 我謂過當時 溪浪和星動 松陰帶鶴移 同吟到明坐 此道淡誰知

海漲兵荒後 爲官合動情 字人無異術 至論不如清 草履隨船賣 綾梭隔水鳴 唯持古人意 千里贈君行

君詩通大雅 吟覺古風生 外却浮華景 中含教化情 名應高日月 道可潤公卿 莫以孤寒恥 孤寒達更榮

山半一山寺 野人秋日登 就中偏愛石 獨上最高層 有果猿攀樹 無齋鴿看僧 儒門自多事 來此復何能

帝里無相識 何門跡可親 願開言重口 薦與分深人 卷許新詩出 家憐舊業貧 今從九江去 應免更迷津

李杜復李杜 彼時逢此時 干戈侵帝里 流落向天涯 歲月消於酒 平生斷在詩 懷才不得志 祗恐滿頭絲

閑坐細思量 唯吟不可忘 食無三畝地 衣絕一株桑 蟬樹生寒色 漁潭落曉光 青雲舊知己 未許釣滄浪

相逢盡說歸 早晚遂歸期 流水多通處 孤舟少住時 干人不得已 非我欲爲之 及此終無媿 其如道在茲

南海南邊路 君遊祗爲貧 山川多少地 郡邑幾何人 花鳥名皆別 寒暄氣不均 相期早晚見 莫待瘴侵身

詩道將仙分 求之不可求 非關從小學 應是數生修 蟾桂雲梯折 鰲山鶴駕遊 他年兩成事 堪喜是鄰州

白髮根叢出 鑷頻愁不開 自憐空老去 誰信苦吟來 客路東西闊 家山早晚回 翻思釣魚處 一雨一層苔

縣稱詩人理 無嫌日寂寥 溪山入城郭 戶口半漁樵 月滿彈琴夜 花香漉酒朝 相思不相見 煙水路迢迢

四海無寸土 一生惟苦吟 虛垂異鄉淚 不滴別人心 雨色凋湘樹 灘聲下塞禽 求歸歸未得 不是擲光陰

世間何事好 最好莫過詩 一句我自得 四方人已知 生應無輟日 死是不吟時 始擬歸山去 林泉道在茲

觸目生歸思 那堪路七千 臘中離此地 馬上見明年 郡邑溪山巧 寒暄日月偏 自疑雙鬢雪 不似到南天

戰士說辛勤 書生不忍聞 三邊遠天子 一命信將軍 野火燒人骨 陰風捲陣雲 其如禁城裏 何以重要勳

地僻春來靜 深宜長者居 好花都待晚 修竹不妨疎 鴈入湘江食 人侵曉色鋤 似君無學處 頭白道如初

病向名場得 終爲善誤身 無兒承後嗣 有女托何人 葬禮難求備 交情好者貧 惟餘舊文集 一覽一沾巾

斸破蒼苔色 因栽十數莖 窗風從此冷 詩思當時清 酒入杯中影 棊添局上聲 不同桃與李 瀟灑伴書生

下第言之蜀 那愁舉別杯 難兄方在幕 上相復憐才 鳥徑盤春靄 龍湫發夜雷 臨邛無久戀 高桂待君回

亂世歸山谷 征鼙喜不聞 詩書猶滿架 弟姪未爲軍 山犬眠紅葉 樵童唱白雲 此心非此志 終擬致明君

大道本無幻 常情自有魔 人皆迷著此 師獨悟如何 爲岳開窗闊 因蟲長草多 說空空說得 空得到維摩

未得青雲志 春同秋日情 花開如葉落 鶯語似蟬鳴 道合和貧守 詩堪與命爭 飢寒是吾事 斷定不歸耕

一宿三秋寺 閑忙與曉分 細泉山半落 孤客夜深聞 鶴去巢盛月 龍潛穴擁雲 苦吟方見景 多恨不同君

如君真道者 亂世有閑情 每別不知處 見來長後生 藥非因病服 酒不爲愁傾 笑我於身苦 吟髭白數莖

遠地能相訪 何慙事力微 山中深夜坐 海內故交稀 村酒沽來濁 溪魚釣得肥 貧家只如此 未可便言歸

對面不相見 用心同用兵 算人常欲殺 顧己自貪生 得勢侵吞遠 乘危打劫贏 有時逢敵手 當局到深更

亂世人多事 耕桑或失時 不聞寬賦斂 因此轉流離 天意未如是 君心無自欺 能依四十字 可立德清碑

漳水醉中別 今來猶未醒 半生因酒廢 大國幾時寧 海畔將軍柳 天邊處士星 遊人不可見 春入亂山青

昔舜曾耕地 遺風日寂寥 世人那肯祭 大聖不興妖 殿宇秋霖壞 杉松野火燒 時訛競淫祀 絲竹醉山魈

在我成何事 逢君更勸吟 縱饒不得力 猶勝別勞心 凡事有興廢 詩名無古今 百年能幾日 忍不惜光陰

罷郡饒山興 村家不惜過 官情隨日薄 詩思入秋多 野獸眠低草 池禽浴動荷 眼前餘政在 不似有干戈

快活田翁輩 常言化育時 縱饒稽歲月 猶說向孫兒 茅屋梁和節 茶盤果帶枝 相傳終不忘 何必立生祠

家枕三湘岸 門前即釣磯 漁竿壯歲別 鶴髮亂時歸 岳暖無猿叫 江春有燕飛 平生書劒在 莫便學忘機

紫衣明主贈 歸寺感先師 受業恩難報 開堂影不知 松風欹枕夜 山雪下樓時 此際無人會 微吟復歛眉

執手長生在 人皆號地仙 水雲真遂性 龜鶴足齊年 但以酒養氣 何言命在天 況無婚嫁累 應拍尚平肩

珍重神和子 聞名五十年 童顏終不改 綠髮尚依然 酒裏消閑日 人間作散仙 長生如可慕 相逐隱林泉

東南歸思切 把酒且留連 再會知何處 相看共黯然 猨啼棃嶺路 月白建溪船 莫戀家鄉住 酬身在少年

屈子生楚國 七雄知其材 介潔世不容 跡合藏蒿萊 道廢固命也 瓢飲亦賢哉 何事葬江水 空使後人哀

魏禮段干木 秦王乃止戈 小國有其人 大國奈之何 賢哲信爲美 兵甲豈云多 君子戰必勝 斯言聞孟軻

君去不來久 悠悠昏又明 片心因卜解 殘夢過橋驚 聖澤如垂餌 沙場會息兵 涼風當爲我 一一送砧聲

汗漫乘春至 林巒霧雨生 洞莓黏屐重 巖雪濺衣輕 窟宅分三島 煙霞接五城 却憐饒藥物 欲辨不知名

清瑟怨遙夜 遶弦風雨哀 孤燈聞楚角 殘月下章臺 芳草已云暮 故人殊未來 鄉書不可寄 秋雁又南迴

芳草五陵道 美人金犢車 綠奔穿內水 紅落過牆花 馬足倦遊客 鳥聲歡酒家 王孫歸去晚 宮樹欲棲鴉

至公遺至藝 終抱至冤沈 名有詩家業 身無戚里心 桂和秋露滴 松帶夜風吟 冥寞知春否 墳蒿日已深

獨醉任騰騰 琴棊亦自能 卷簾山對客 開戶犬迎僧 看蟻移苔穴 聞蛙落石層 夜窗風雨急 松外一菴燈

細雨曲池濱 青袍草色新 詠詩行信馬 載酒喜逢人 性爲無機率 家因守道貧 若無詩自遣 誰奈寂寥春

豈知城闕內 有地出紅塵 草占一方綠 樹藏千古春 馬嘶遊寺客 犬吠探花人 寂寂無鐘鼓 槐行接紫宸

傍水遷書榻 開襟納夜涼 星繁愁晝熱 露重覺荷香 蛙吹鳴還息 蛛羅滅又光 正吟秋興賦 桐景下西牆

早霧濃於雨 田深黍稻低 出門雞未唱 過客馬頻嘶 樹色遙藏店 泉聲暗傍畦 獨吟三十里 城月尚如珪

避愁愁又至 愁至事難忘 夜坐心中火 朝爲鬢上霜 不經公子夢 偏入旅人腸 借問高軒客 何鄉是醉鄉

年年耕與釣 鷗鳥已相依 砌長蒼苔厚 藤抽紫蔓肥 風鶯移樹囀 雨燕入樓飛 不覺春光暮 遶籬紅杏稀

入谷路縈紆 巖巔日欲晡 嶺雲寒埽蓋 溪雪凍黏鬚 臥草跧如兔 聽冰怯似狐 仍聞關外火 昨夜徹皇都

與君同臥疾 獨我漸彌留 弟妹不知處 兵戈殊未休 胸中疑晉豎 耳下鬬殷牛 縱有秦醫在 懷鄉亦淚流

相逢俱此地 此地是何鄉 側目不成語 撫心空自傷 劒高無鳥度 樹暗有兵藏 底事征西將 年年戍洛陽

山行侵夜到 雲竇一星燈 草動蛇尋穴 枝搖鼠上藤 背風開藥竈 向月展漁罾 明日前溪路 煙蘿更幾層

滿軸編新句 翛然大雅風 名因五字得 命合一言通 景盡才難盡 吟終意未終 似逢曹與謝 煙雨思何窮

積雪滿前除 寒光夜皎如 老憂新歲近 貧覺故交疎 意合論文後 心降得句初 莫言常鬱鬱 天道有盈虛

多病仍多感 君心自我心 浮生都是夢 浩歎不如吟 白雪篇篇麗 清酤盞盞深 亂離俱老大 強醉莫霑襟

琴堂連少室 故事即僊蹤 樹老風聲壯 山高臘候濃 雪多庭有鹿 縣僻寺無鐘 何處留詩客 茆簷倚後峰

主人常不在 春物爲誰開 桃豔紅將落 梨華雪又摧 曉鶯閑自囀 遊客暮空回 尚有餘芳在 猶堪載酒來

相辭因避世 相見尚兵戈 亂後故人少 別來新話多 但聞哀痛詔 未覩凱旋歌 欲結巖棲伴 何山好薜蘿

僻居春事好 水曲亂花陰 浪過河移岸 雛成鳥別林 綠錢榆貫重 紅障杏籬深 莫飲宜城酒 愁多醉易沈

地古多喬木 遊人到且吟 院開金鏁澀 門映綠篁深 山色不離眼 鶴聲長在琴 往來誰與熟 乳鹿住前林

不寐天將曉 心勞轉似灰 蚊吟頻到耳 鼠鬬競緣臺 戶闇知蟾落 林喧覺雨來 馬嘶朝客過 知是禁門開

一身唯一室 高靜若僧家 掃地留疎影 穿池浸落霞 綠蘿臨水合 白道向村斜 賣藥歸來醉 吟詩倚釣查

一春春事好 病酒起常遲 流水綠縈砌 落花紅墮枝 樓高喧乳燕 樹密鬬雛鸝 不學山公醉 將何自解頤

却到歌吟地 閑門草色中 百年流水盡 萬事落花空 繐帳扃秋月 詩樓鏁夜蟲 少微何處墮 留恨白楊風

閉門同隱士 不出動經時 靜閱王維畫 閑翻褚胤棋 落泉當戶急 殘月下窗遲 却想從來意 譙周亦自嗤

寓思本多傷 逢春恨更長 露霑湘竹淚 花墮越梅妝 睡怯交加夢 閑傾瀲灩觴 後庭人不到 斜月上松篁

花開疑乍富 花落似初貧 萬物不如酒 四時唯愛春 峨峨秦氏髻 皎皎洛川神 風月應相笑 年年醉病身

拜書辭玉帳 萬里劒關長 新馬杏花色 綠袍春草香 一身朝玉陛 幾日過銅梁 莫戀爐邊醉 僊宮待侍郎

清曉水如鏡 隔江人似鷗 遠煙藏海島 初日照揚州 地壯孫權氣 雲凝庾信愁 一篷何處客 吟凭釣魚舟

爲儒逢世亂 吾道欲何之 學劒已應晚 歸山今又遲 故人三載別 明月兩鄉悲 惆悵滄江上 星星鬢有絲

却到同遊地 三年一電光 池塘春草在 風燭故人亡 祭罷泉聲急 齋餘磬韻長 碧天應有恨 斜日弔松篁

客過當塗縣 停車訪舊遊 謝公山有墅 李白酒無樓 采石花空發 烏江水自流 夕陽誰共感 寒鷺立汀洲

白髮太無情 朝朝鑷又生 始因絲一縷 漸至雪千莖 不避佳人笑 唯慙稚子驚 新年過半百 猶歎未休兵

如幻如泡世 多愁多病身 亂來知酒聖 貧去覺錢神 異國清明節 空江寂寞春 聲聲林上鳥 喚我北歸秦

望闕路仍遠 子牟魂欲飛 道開燒藥鼎 僧寄臥雲衣 故國饒芳草 他山挂夕暉 東陽雖勝地 王粲奈思歸

一自蟬關閉 心猿日漸馴 不知城郭路 稀識市朝人 履帶堦前雪 衣無寺外塵 却嫌山翠好 詩客往來頻

月照臨官渡 鄉情獨浩然 鳥棲彭蠡樹 月上建昌船 市散漁翁醉 樓深賈客眠 隔江何處笛 吹斷綠楊煙

我惜今宵促 君愁玉漏頻 豈知新歲酒 猶作異鄉身 雪向寅前凍 花從子後春 到明追此會 俱是隔年人

酒渴何方療 江波一掬清 瀉甌如練色 漱齒作泉聲 味帶他山雪 光含白露精 只應千古後 長稱伯倫情

南去又南去 此行非自期 一帆雲作伴 千里月相隨 浪跡花應笑 衰容鏡每知 鄉園不可問 禾黍正離離

異國逢佳節 憑高獨苦吟 一杯今日醉 萬里故園心 水館紅蘭合 山城紫菊深 白衣雖不至 鷗鳥自相尋

避世移家遠 天涯歲已周 豈知今夜月 還是去年愁 露果珠沈水 風螢燭上樓 傷心潘騎省 華髮不禁秋

夜倚臨溪店 懷鄉獨苦吟 月當山頂出 星倚水湄沈 霧氣漁燈冷 鐘聲谷寺深 一城人悄悄 琪樹宿僊禽

彌棹齊安郡 孤城百戰殘 傍村林有虎 帶郭縣無官 暮角梅花怨 清江桂影寒 黍離緣底事 撩我起長歎

萬里逢歸雁 鄉書忍淚封 吾身不自保 爾道各何從 性拙唯多蹇 家貧半爲慵 祗思溪影上 臥看玉華峰

石狀雖如幘 山形可類雞 向風疑欲鬬 帶雨似聞啼 蔓織青籠合 松長翠羽低 不鳴非有意 爲怕客奔齊

白羽金僕姑 腰懸雙轆轤 前年蔥嶺北 獨戰雲中胡 匹馬塞垣老 一身如鳥孤 歸來辭第宅 却占平陵居

一閉香閨後 羅衣盡施僧 鼠偷筵上果 蛾撲帳前燈 土蝕釵無鳳 塵生鏡少菱 有時還影響 花葉曳香繒

芳草又芳草 故人楊子家 青雲容易散 白日等閑斜 皓質留殘雪 香魂逐斷霞 不知何處笛 一夜呌梅花

歲暮鄉關遠 天涯手重攜 雪埋江樹短 雲壓夜城低 寶瑟湘靈怨 清砧杜魄啼 不須臨皎鏡 年長易淒淒

秋霽禁城晚 六街煙雨殘 牆頭山色健 林外鳥聲歡 翹日樓臺麗 清風劒佩寒 玉人襟袖薄 斜凭翠闌干

明月照前除 煙華蕙蘭濕 清風行處來 白露寒蟬急 美人情易傷 暗上紅樓立 欲言無處言 但向姮娥泣

戚戚彼何人 明眸利於月 啼妝曉不乾 素面凝香雪 良人去淄右 鏡破金簪折 空藏蘭蕙心 不忍琴中說

薄命頭欲白 頻年嫁不成 秦娥未十五 昨夜事公卿 豈有機杼力 空傳歌舞名 妾專脩婦德 媒氏却相輕

舜欲省蠻陬 南巡非逸遊 九江沉白日 二女泣滄洲 目極楚雲斷 恨深湘水流 至今聞鼓瑟 咽絕不勝愁

寂寞故宮春 殘燈曉尚存 從來非妾過 偶爾失君恩 花落傷容鬢 鶯啼驚夢魂 翠華如可待 應免老長門

葉落長門靜 苔生永巷幽 相思對明月 獨坐向空樓 鑾駕迷終轉 蛾眉老自愁 昭陽歌舞伴 此夕未知秋

芙蓉出水時 偶爾便分離 自此無因見 長教挂所思 殘春不入夢 芳信欲傳誰 寂寞秋堂下 空吟小謝詩

物候來相續 新蟬送晚鶯 百年休倚賴 一夢甚分明 金鼎神仙隱 銅壺晝夜傾 不如早立德 萬古有其名

一帶御溝水 綠槐相蔭清 此中涵帝澤 無處濯塵纓 鳥道來雖險 龍池到自平 朝宗本心切 願向急流傾

遊讌不知厭 杜陵狂少年 花時輕暖酒 春服薄裝綿 戲馬上林苑 鬬雞寒食天 魯儒甘被笑 對策鬢皤然

弱冠投邊急 驅兵夜渡河 追奔鐵馬走 殺虜寶刀訛 威靜黑山路 氣含清海波 常聞爲突騎 天子賜長戈

歲歲但防虜 西征早晚休 匈奴不繫頸 漢將但封侯 夕照低烽火 寒笳咽戍樓 燕然山上字 男子見須羞

曉鼓人已行 暮鼓人未息 梯航萬國來 爭先貢金帛 不問賢與愚 但論官與職 如何貧書生 只獻安邊策

喧喧洛陽路 奔走爭先步 唯恐著鞭遲 誰能更迴顧 覆車雖在前 潤屋何曾懼 賢哉只二疏 東門掛冠去

只領千餘騎 長驅磧邑間 雲州多警急 雪夜度關山 石響鈴聲遠 天寒弓力慳 秦樓休悵望 不日凱歌還

薊北連極塞 塞色晝冥冥 戰地骸骨滿 長時風雨腥 沙河留不定 春草凍難青 萬戶封侯者 何謀靜虜庭

從軍朔方久 未省用干戈 秪以恩信及 自然戎虜和 邊聲動白草 燒色入枯河 每度因看獵 令人勇氣多

憶昔仗孤劍 十年從武威 論兵親玉帳 逐虜過金微 隴水秋先凍 關雲寒不飛 辛懃功業在 麟閣志猶違

隴底悲笳引 隴頭鳴北風 一輪霜月落 萬里塞天空 戍卒淚應盡 胡兒哭未終 爭教班定遠 不念玉關中

玉殿論兵事 君王詔出征 新除羽林將 曾破月支兵 慣歷塞垣險 能分部落情 從今一戰勝 不使虜塵生

我家三島上 洞戶眺波濤 醉背雲屏臥 誰知海日高 露香紅玉樹 風綻碧蟠桃 悔與仙子別 思歸夢釣鼇

誰唱關西曲 寂寞夜景深 一聲長在耳 萬恨重經心 調古清風起 曲終涼月沉 却應筵上客 未必是知音

卜世何久遠 由來仰聖明 山河徒自壯 周召不長生 幾主任姦諂 諸侯各戰爭 但餘崩壘在 今古共傷情

六代江山在 繁華古帝都 亂來城不守 戰後地多蕪 寒日隨潮落 歸帆與鳥孤 興亡多少事 回首一長吁

恃險不種德 興亡歎數窮 石城幾換主 天塹謾連空 御路疊民塚 臺基聚牧童 折碑猶有字 多記晉英雄

商山名利路 夜亦有人行 四皓臥雲處 千秋疊蘚生 晝燒籠澗黑 殘雪隔林明 我待酬恩了 來聽水石聲

嶽立鎮南楚 雄名天下聞 五峰高閡日 九疊翠連雲 夏谷雪猶在 陰巖晝不分 唯應嵩與華 清峻得爲羣

終朝異五岳 列翠滿長安 地去搜揚近 人謀隱遁難 水穿諸苑過 雪照一城寒 爲問紅塵裏 誰同駐馬看

五百首新詩 緘封寄去時 秪憑夫子鑒 不要俗人知 火鼠重收布 冰蠶乍吐絲 直須天上手 裁作領巾披

山色四時碧 溪聲七里清 嚴陵愛此景 下視漢公卿 垂釣月初上 放歌風正輕 應憐渭濱叟 匡國正論兵

落月臨古渡 武昌城未開 殘燈明市井 曉色辨樓臺 雲自蒼梧去 水從嶓冢來 芳洲號鸚鵡 用記禰生才

徒步隨計吏 辛勤鬢易凋 歸期無定日 鄉思羨迴潮 冒雨投前驛 侵星過斷橋 何堪穆陵路 霜葉更瀟瀟

穀雨洗纖素 裁爲白牡丹 異香開玉合 輕粉泥銀盤 曉貯露華濕 宵傾月魄寒 家人淡粧罷 無語倚朱欄

遠谷呈材幹 何由入棟粱 歲寒虛勝竹 功績不如桑 秋露落松子 春深裛嫩黃 雖蒙匠者顧 樵採日難防

雨露及萬物 嘉祥有瑞蓮 香飄雞樹近 榮占鳳池先 聖日臨雙麗 恩波照並妍 願同指佞草 生向帝堯前

南國菖蒲老 知君憶釣船 離京近殘暑 歸路有新蟬 峴首白雲起 洞庭秋月懸 若教吟興足 西笑是何年

辭秩入匡廬 重脩靖節居 免遭黑綬束 不與白雲疎 送吏各獻酒 羣兒自擔書 到時看瀑布 爲我謝清虛

獻捷靈州倅 歸時寵拜新 論邊多稱旨 許國誓亡身 馬渴黃河凍 雁回青塚春 到蕃唯促戰 應不肯和親

永夕愁不寐 草蟲喧客庭 半窗分曉月 當枕落殘星 鬢髮遊梁白 家山近越青 知音在諫省 苦調有誰聽

棘寺官初罷 梁園靜掩扉 春深顏子巷 花映老萊衣 談史曾無滯 攻書已造微 即膺新寵命 稱慶向庭闈

天台張處士 詩句造玄微 古藥知音少 名言與俗違 山風入松徑 海月上巖扉 畢世唯高臥 無人說是非

巘路躡雲上 來參出世僧 松高半巖雪 竹覆一溪冰 不說有爲法 非傳無盡燈 了然方寸內 應秪見南能

庾樓逢霽色 夏日欲西曛 虹截半江雨 風驅大澤雲 島邊漁艇聚 天畔鳥行分 此景堪誰畫 文翁請綴文

無酒泛金菊 登高但憶秋 歸心隨旅雁 萬里在滄洲 殘照明天闕 孤砧隔御溝 誰能思落帽 兩鬢已添愁

早發長風裏 邊城曙色間 數鴻寒背磧 片月落臨關 隴上明星沒 沙中夜探還 歸程不可問 幾日到家山

異代有巢許 方知嚴子情 舊交雖建國 高臥不求榮 溪鳥寒來浴 汀蘭暖重生 何顏吟過此 辛苦得浮名

師住天台久 長聞過石橋 晴峯見滄海 深洞徹丹霄 採藥霞衣濕 煎芝古鼎焦 念予無俗骨 頻與鶴書招

邊兵春盡迴 獨上單于臺 白日地中出 黃河天外來 沙翻痕似浪 風急響疑雷 欲向陰關度 陰關曉不開

戀道欲何如 東西遠索居 長疑即見面 翻致久無書 甸麥深藏雉 淮苔淺露魚 相思不我會 明月幾盈虛

春興隨花盡 東園自養閒 不離三畝地 似入萬重山 白鳥穿蘿去 清泉抵石遠 豈同秦代客 無位隱商山

出得蕭關北 儒衣不稱身 隴狐來試客 沙鶻下欺人 曉戍殘烽火 晴原起獵塵 邊戎莫相忌 非是霍家親

圓內陶化功 外絕衆流通 選處離松影 穿時減藥叢 別疑天在地 長對月當空 每使登門客 煙波入夢中

遠出白雲中 長年聽不同 清聲縈亂石 寒色入長空 挂壁聊成雨 穿林別起風 溫泉非爾數 源發在深空

清時爲塞郡 自古有儒流 素望知難愜 新恩且用酬 犬牙連蜀國 兵額貫秦州 秪作三年別 誰能聽邑留

度磧如經海 茫然但見空 戍樓承落日 沙塞礙驚蓬 暑過燕僧出 時平虜客通 逢人皆上將 誰有定邊功

上將出儒中 論詩擬立功 州從禹後別 軍自漢來雄 遠驛銷寒日 嚴城肅暮空 龍顏有遺廟 猶得奠英風

所作高前古 封章自曲臺 細看明主意 終用出人才 省印尋僧鎖 書樓領鶴開 南山有舊友 時向白雲來

釋褐從仙尉 之官興若何 去程唯水石 公署在雲蘿 野飯樓中迥 晴峰案上多 三年罷趨府 應更戰高科

九陌除書出 尋僧問海城 家從中路挈 吏隔數州迎 夜蚌侵燈影 春禽雜櫓聲 開圖見異跡 思上石橋行

杏園沈飲散 榮別就佳招 日月相期盡 山川獨去遙 府樓明蜀雪 關磧轉胡鵰 縱有煙塵動 應隨上策銷

在郡多殊稱 無人不望回 離城攜客去 度嶺擔猿來 障寫經冬蘂 瓶緘落暑梅 長安有歸宅 歸見鎖青苔

會面却生疑 居然似夢歸 塞深行客少 家遠識人稀 戰馬分旗牧 驚禽曳箭飛 將軍雖異禮 難便脫麻衣

上馬如飛鳥 飄然隔去塵 共看今夜月 獨作異鄉人 就養江南熟 移居井賦新 襄陽曾卜隱 應與孟家鄰

欲別不止淚 當杯難強歌 家貧隨日長 身病涉寒多 雨雪迷燕路 田園隔楚波 良時未自致 歸去欲如何

一生雖達理 遠別亦相悲 白髮無修處 青松有老時 暮煙傳戍起 寒日隔沙垂 若是長安去 何難定後期

達命何勞問 西遊且自期 至公如有日 知我豈無時 野迥蟬相答 堤長柳對垂 酣歌一舉袂 明發不堪思

從容無限意 不獨爲離羣 年長驚黃葉 時清厭白雲 舊山迴馬見 寒瀑別家聞 相與存吾道 窮通各自分

入境風煙好 幽人不易傳 新居多是客 舊隱半成仙 山斷雲衝騎 溪長柳拂船 何當許過縣 聞有篋中篇

別來難覓信 何處避艱危 鬢黑無多日 塵清是幾時 人情將厭武 王澤即興詩 若便懷深隱 還應聖主知

詩名不易出 名出又何爲 捷到重科早 官終一郡卑 素風無後嗣 遺跡有生祠 自罷羊公市 溪猿哭舊時

每每樵家說 孤墳亦夜吟 若重生此世 應更苦前心 名與襄陽遠 詩同漢水深 親栽鹿門樹 猶蓋石牀陰

家林滄海東 未曉日先紅 作貢諸蕃別 登科幾國同 遠聲魚呷浪 層氣蜃迎風 鄉俗稀攀桂 爭來問月宮

避暑得探幽 忘言遂久留 雲深窗失曙 松合徑先秋 響谷傳人語 鳴泉洗客愁 家山不在此 至此可歸休

驛在千峰裏 寒宵獨此身 古墳時見火 荒壁悄無隣 月白翻驚鳥 雲閑欲就人 秪應明日鬢 更與老相親

靜室譚玄旨 清宵獨細聽 真身非有像 至理本無經 鐘定遙聞水 樓高別見星 不教人觸穢 偏說此山靈

中峰半夜起 忽覺有青冥 此界自生雨 上方猶有星 樓高鐘尚遠 殿古像多靈 好是潺湲水 房房伴誦經

上方人海外 苔徑上千層 洞壑有靈藥 房廊無老僧 古巖雕素像 喬木挂寒燈 每到思修隱 將回苦不能

秋天木葉乾 猶有白花殘 舉世稀栽得 豪家却畫看 片苔相應綠 諸卉獨宜寒 幾度攜佳客 登高欲折難

叢叢寒水邊 曾折打魚船 忽與亭臺近 翻嫌島嶼偏 花明無月夜 聲急正秋天 遙憶巴陵渡 殘陽一望煙

心將積雪欺 根與白雲離 遠寄僧猶憶 高看鶴未知 影交新長葉 皴匝舊生枝 多少同時種 深山不得移

新鞭暗入庭 初長兩三莖 不是他山少 無如此地生 垂梢叢上出 柔葉籜間成 何用高唐峽 風枝埽月明

一第時難得 歸期日已過 相看玄鬢少 共憶白雲多 楚闊天垂草 吳空月上波 無人不有遇 之子獨狂歌

有家誰不別 經亂獨難尋 遠路波濤惡 窮荒雨霧深 燒驚山象出 雷觸海鼇沉 爲問南遷客 何人在瘴林

邊事多更變 天心亦爲憂 胡兵來作寇 漢將也封侯 夜燒衝星赤 寒塵翳日愁 無門展微畧 空上望西樓

歷戰燕然北 功高劒有威 聞名外國懼 輕命故人稀 角怨星芒動 塵愁日色微 從爲漢都護 未得脫征衣

按劒立城樓 西看極海頭 承家爲上將 開地得邊州 磧迥兵難伏 天寒馬易收 胡風一度獵 吹裂錦貂裘

秋盡角聲苦 逢人唯荷戈 城池向隴少 岐路出關多 雁遠行垂地 烽高影入河 仍聞黑山寇 又覓漢家和

古驛成幽境 雲蘿隔四隣 夜燈移宿鳥 秋雨禁行人 廢巷荆叢合 荒庭虎迹新 昔年經此地 終日是紅塵

剃髮得時名 僧應別應星 偶題皆有詔 閑論便成經 埽葉寒燒鼎 融冰曉注瓶 長因內齋出 多客叩禪扃

見面雖年少 聞名似白頭 玄談窮釋旨 清思掩詩流 果落痕生砌 松高影上樓 壇場在三殿 應召入焚修

師教本於空 流來不自東 修從多劫後 行出衆人中 衲冷湖山雨 幡輕海甸風 遊吳累夏講 還與虎溪同

師居中禁寺 外請已無緣 望幸唯修偈 承恩不亂禪 院多喧種藥 池有化生蓮 何日龍宮裏 相尋借法船

何年萬仞頂 獨有坐禪僧 客上應無路 人傳或見燈 齋廚唯有橡 講石任生藤 遙想東林社 如師誰復能

數里白雲裏 身輕無履蹤 故尋多不見 偶到即相逢 古井生雲水 高壇出異松 聊看杏花酌 便似換顏容

得道疑人識 都城獨閉關 頭從白後黑 心向鬧中閑 飢渴唯調氣 兒孫亦駐顏 始知仙者隱 殊不在深山

半夜西亭雨 離人獨啓關 桑麻荒舊國 雷電照前山 細滴高槐底 繁聲疊漏間 唯應孤鏡裏 明月長愁顏

故友漢中尉 請爲西蜀吟 人家多種橘 風土愛彈琴 水向昆明闊 山通大夏深 理閑無別事 時寄一登臨

浮世拋身外 棲蹤入九華 遺篇補樂府 舊籍隸仙家 池靜龜昇樹 庭荒鶴隱花 古來天子命 還少到煙霞

晨起竹軒外 逍遙清興多 早涼生戶牖 孤月照關河 旅食甘藜藿 歸心憶薜蘿 一尊如有地 放意且狂歌

祧宗營祀舍 幽異勝珠林 名士穿雲訪 飛禽傍竹吟 牕含孤岫影 牧臥斷霞陰 景福滋閩壤 芳名亙古今

流年五十前 朝朝倚少年 流年五十後 日日侵皓首 非通非介人 誰論四十九 賢哉蘧伯玉 清風獨不朽

落花辭高樹 最是愁人處 一一旋成泥 日暮有風雨 不如沙上蓬 根斷隨長風 飄然與道俱 無情任西東

八月月如冰 登樓見姑射 美人隔千里 相思無羽駕 紅蘭裛露衰 誰以流光訝 何當詩一句 同吟祝玄化

聽歌桂席闌 下馬槐煙裏 豪門腐粱肉 窮巷思糠秕 孤燈照獨吟 半壁秋花死 遲明亦如晦 雞唱徒爲爾

此生如孤燈 素心挑易盡 不及如頑石 非與磨礱近 常思揚子雲 五藏曾離身 寂寞一生中 千載空清芬

妾家五嶺南 君戍三城北 雁來雖有書 衡陽越不得 別久情易料 豈在窺翰墨 塞上無煙花 寧思妾顏色

古縣新煙火 東西入客詩 靜長如假日 貧更甚閑時 僧借松蘿住 人將雨雪期 三年一官罷 嶽石看成碑

十洲非暫別 龍尾肯慵登 諫草封山藥 朝衣施衲僧 月留江客待 句歷釣船徵 終恐林棲去 飡霞葉上昇

漢渚往湘川 乘流入遠天 新秋無岸水 明月有琴船 露坐應通曉 萍居恐隔年 嶽峰千萬仞 知上嘯猿巔

魯史蜀琴旁 陶然舉一觴 夕陽明島嶼 秋水淺池塘 世亂憐官替 家貧值歲荒 前峰亦曾宿 知有辟寒方

九霄無詔下 何事近清塵 宅帶松蘿僻 日唯猿鳥親 吟高僊掌月 期有洞庭人 莫問煙霞句 懸知見嶽神

襄漢多清景 東遊已不能 蒹葭照流水 風雨撲孤燈 獻賦聞新鴈 思山見去僧 知君北來日 惆悵亦難勝

終被春闈屈 低回至白頭 寄家僧許嶽 釣浦雨移洲 戰士曾憐善 豪門不信愁 王孫草還綠 何處擬羈遊

退耕逢歉歲 逐貢愧行朝 道在愁雖淺 吟勞鬢欲凋 破村虹入井 孤館客投魈 誰怕秋風起 聽蟬度渭橋

鶵鶴兼留下 單車出柳煙 三年兩殊考 一日數離筵 久別湖波綠 相思嶽月圓 翠蘿曾隱處 定恐卻求仙

灞陵橋上路 難負一年期 積雨鴻來夜 重江客去時 勞生多故疾 漸老少新知 惆悵都堂內 無門雪滯遺

寸心唯自切 上國與誰期 月晦時風雨 秋深日別離 便休終未肯 已苦不能疑 獨媿商山路 千年四皓祠

野步愛江濱 江僧得見頻 新文無古集 往事有清塵 松竹寒時雨 池塘勝處春 定應雲雨內 陶謝是前身

斜日下孤城 長吟出點兵 羽書和客卷 邊思雜詩情 朔雪定鴻翼 西風嚴角聲 吟餘多獨坐 沙月對樓生

廬阜東林寺 良遊耻未曾 半生隨計吏 一日對禪僧 泉遠攜茶看 峰高結伴登 迷津出門是 子細問三乘

青山烹茗石 滄海寄家船 雖得重吟歷 終難任意眠 碪疎連寺柳 風爽徹城泉 送目紅蕉外 來期已杳然

道經前輩許 名拔後時喧 虛左中興榜 無先北海尊 新文漢氏史 別墅謝公村 須到三徵處 堂堂謁帝閽

相知四十年 故國與長安 俱喜今辰在 休論往歲難 海鳴秋日黑 山直夏風寒 終始前儒道 昇沈盡一般

老歸江上村 孤寂欲何言 世亂時人物 家貧後子孫 青山寒帶雨 古木夜啼猿 惆悵西川舉 戎裝度劍門

銜杯國門外 分手見殘陽 何日還南越 今朝往北荒 砂城經雨壞 虜騎入秋狂 親詠關山月 歸吟鬢的霜

還失禮官求 花時出雍州 一生爲遠客 幾處未曾遊 故疾江南雨 單衣薊北秋 茫茫數年事 今日淚俱流

平生愛山水 下馬虎溪時 已到終嫌晚 重遊預作期 寺寒三伏雨 松偃數朝枝 翻譯如曾見 白蓮開舊池

謝城還擁入 師以接人勞 過午休齋慣 離經吐論高 頂寒拳素髮 珠銳走紅絛 終憶泉山寺 聽猨看海濤

前年入廬嶽 數宿在靈溪 殘燭松堂掩 孤峰月狖啼 平生爲客老 勝境失雲棲 縱有重遊日 煙霞會恐迷

莫恨東牆下 頻傷命不通 苦心如有感 他日自推公 雨夜扁舟發 花時別酒空 越山煙翠在 終媿臥雲翁

幕客開新第 詞人遍有詩 山憐九仙近 石買太湖奇 樹勢想高日 地形誇得時 自然成避俗 休與白雲期

縱徴終不起 相與避煙塵 待到中興日 同看上國春 新詩說人盡 舊宅落花頻 移覓深山住 啼猿作四鄰

古觀雲溪上 孤懷永夜中 梧桐四更雨 山水一庭風 詩得如何句 仙遊最勝宮 卻愁逢羽客 相與入煙空

斷嶠滄江上 相思恨阻尋 高齋秋不掩 幾夜月當吟 落石有泉滴 盈庭無樹陰 茫茫名利內 何以拂塵襟

誰識在官意 開門樹色間 尋幽頻宿寺 乞假擬歸山 半白侵吟鬢 微紅見藥顏 不知琴月夜 幾客得同閑

虜酒不能濃 縱傾愁亦重 關河初落日 霜雪下窮冬 野燒枯蓬旋 沙風匹馬衝 薊門無易過 千里斷人蹤

新發煙霞詠 高人得以傳 吟銷松際雨 冷咽石間泉 大國兵戈日 故鄉饑饉年 相逢江海上 寧免一潸然

昨夜孤燈下 闌干泣數行 辭家從早歲 落第在初場 青草湖田改 單車客路忙 何人立功業 新命到封王

燕鴈一來後 人人盡到關 如何衝臘雪 獨自過商山 羸馬高坡下 哀猿絕壁間 此心無處說 鬢向少年斑

蕭颯聞風葉 驚時不自堪 宦名中夜切 人事長年諳 古畫僧留與 新知客遇談 鄉心隨去鴈 一一到江南

寂寞三冬杪 深居業盡拋 逕松開雪後 砌竹忽僧敲 茗汲冰銷溜 鑪燒鵲去巢 共談慵僻意 微日下林梢

三秦五嶺意 不得不依然 跡寓枯槐曲 業蕪芳草川 花當落第眼 雨暗出城天 層閣浮雲外 何人動管絃

到君棲跡所 竹逕與衡門 亦在乾坤內 獨無塵俗喧 新泉浮石蘚 崩壁露松根 更說尋僧處 孤峰上嘯猿

諫省垂清論 仙曹豈久臨 雖專良史業 未畏直臣心 路入丹霄近 家藏華嶽深 還如韓吏部 誰不望知音

惠化如施雨 鄰州亦可依 正衙無吏近 高會覺人稀 海日旗邊出 沙禽角外歸 四明多隱客 閑約到巖扉

疎竹漏斜暉 庭間陰復遺 句成苔石茗 吟弄雪窗碁 沙草泉經澀 林齋客集遲 西風虛見逼 未擬問京師

望歲心空切 耕夫盡把弓 千家數人在 一稅十年空 沒陣風沙黑 燒城水陸紅 飛章奏西蜀 明詔與殊功

十畝餘蘆葦 新秋看雪霜 世人誰到此 塵念自應忘 斜日風收釣 深秋雨信梁 不知雙闕下 何以謂軒裳

爽氣遍搜空 難堪倚望中 孤煙愁落日 高木病西風 山寂樵聲出 露涼蟬思窮 此時塵外事 幽默幾人同

洞門穿瀑布 塵世豈能通 曾有遊山客 來逢採藥翁 異花尋復失 幽逕躡還窮 擬作經宵計 風雷立滿空

俗間塵外境 郭內宅中亭 或有人家創 還無蓮幕馨 石曾湖岸見 琴誤嶽樓聽 來客頻頻說 終須作畫屏

花宮城郭內 師住亦清涼 何必天台寺 幽蟬瀑布房 簟舒湘竹滑 茗煮蜀芽香 更看道高處 居侯題翠梁

數塞未求通 吾非學養蒙 窮居歲杪雨 孤坐夜深風 年長慙昭代 才微辱至公 還愁把春酒 雙淚汚杯中

夢思非一日 攜手却淒涼 詩見江南雹 遊經塞北霜 驅車先五漏 把菊後重陽 惆悵天邊桂 誰教歲歲香

忍歷通莊出 東風舞酒旗 百花無看處 三月到殘時 遊塞聞兵起 還吳值歲饑 定唯荒寺裏 坐與噪蟬期

五原人走馬 昨夜到京師 繡戶新夫婦 河梁生別離 隴花開不豔 羌笛靜猶悲 惆悵良哉輔 鏗鏘立鳳池

還家俄赴闕 別思肯淒淒 山坐軺車看 詩持諫筆題 天開中國大 地設四維低 拜舞吾君後 青雲更有梯

彼此若飄蓬 二年何所從 帝都秋未入 江館夜相逢 瘴嶺行衝夏 邊沙住隔冬 旅愁論未盡 古寺扣晨鍾

縣與白雲連 滄洲況縣前 嶽僧同夜坐 江月看秋圓 琴拂莎庭石 茶擔乳洞泉 莫耽雲水興 疲俗待君痊

官拜少常休 青緺換鹿裘 狂歌離樂府 醉夢到瀛洲 古器巖耕得 神方客謎留 清溪莫沈釣 王者或畋遊

江頭去時路 歸客幾紛紛 獨在異鄉歿 若爲慈母聞 青春成大夜 新雨壞孤墳 應作芝蘭出 泉臺月桂分

軺車難久駐 須到別離時 北闕定歸去 東山空作期 綠苔勞掃徑 丹鳳欲銜詞 楊柳開帆岸 今朝淚已垂

超達陶子性 留琴不設弦 覓句朝忘食 傾杯夜廢眠 愛月影爲伴 吟風聲自連 聽此鶯飛谷 心懷迷遠川

金門誰奉詔 碧岸獨垂鉤 舊友秪樵叟 新交惟野鷗 嘉名懸日月 深谷化陵丘 便可招巢父 長川好飲牛

胡爲名利役 來往老關河 白髮隨梳少 青山入夢多 途窮憐抱疾 世亂恥登科 却起漁舟念 春風釣綠波

承家居闕下 避世出關東 有酒劉伶醉 無兒伯道窮 新詩吟閣賞 舊業釣臺空 雨雪還相訪 心懷與我同

葫蘆窗畔挂 是物在其間 雪色老人鬢 桃花童子顏 祭星秋卜日 採藥曉登山 舊放長生鹿 時銜瑞草還

香廚流瀑布 獨院鎖孤峯 紺髮青螺長 文茵紫豹重 卵枯皆化燕 蜜老却成蜂 明月留人宿 秋聲夜著松

孤軍前度戰 一敗一成功 卷斾早歸國 臥屍猶臂弓 草間腥半在 沙上血殘紅 傷魄何爲者 五湖垂釣翁

紅顏如朔雪 日爍忽成空 淚盡黃雲雨 塵消白草風 君心爭不悔 恨思竟何窮 願化南飛燕 年年入漢宮

洪流盤砥柱 淮濟不同波 莫訝清時少 都緣曲處多 遠能通玉塞 高復接銀河 大禹成門嶮 爲龍始得過

久別猨啼寺 流年刦逝波 舊僧歸塔盡 古瓦長松多 壁蘚昏題記 窗螢散薜蘿 平生英壯節 何故旋消磨

十載衣裘盡 臨寒隱薜蘿 心閑緣事少 身老愛山多 玉露催收菊 金風促翦禾 燕秦正戎馬 林下好婆娑

昔遊紅杏苑 今隱刺桐村 歲計懸僧債 科名負國恩 不書胝漸穩 頻鑷鬢無根 惟有經邦事 年年志尚存

紅筵絲竹合 用爾作歡娛 直指寧偏黨 無私絕覬覦 當歌誰擐袖 應節漸輕軀 恰與真相似 氈裘滿頷鬚

近來吾道少 慟哭博陵君 直節岩前竹 孤魂嶺上雲 縉紳傳確論 丞相取遺文 廢却中興策 何由免用軍

三年悲過隙 一室類銷冰 妻病入仙觀 子窮隨嶽僧 荒丘寒有雨 古屋夜無燈 往日清猷著 金門幾欲徴

不假陶鎔妙 誰教羽翼全 五金池畔質 百和口中煙 觜鈍魚難啄 心空火自燃 御爐如有闕 須進聖君前

名參十二屬 花入羽毛深 守信催朝日 能鳴送曉陰 峨冠裝瑞璧 利爪削黃金 徒有稻粱感 何由報德音

舉翼凌空碧 依人到大邦 粉翎棲畫閣 雪影拂瓊窗 振鷺堪爲侶 鳴鳩好作雙 狎鷗歸未得 覩爾憶晴江

行止竟何從 深溪與古峰 青荷巢瑞質 綠水返靈蹤 鑽骨神明應 酬恩感激重 仙翁求一卦 何日脫龍鍾

日下徴良匠 宮中贈阿嬌 瑞蓮開二孕 瓊縷織千條 蟬翼輕輕結 花紋細細挑 舞時紅袖舉 纖影透龍綃

劍門南面樹 移向會仙亭 錦水饒花豔 岷山帶葉青 文君慚婉娩 神女讓娉婷 爛熳紅兼紫 飄香入繡扃

公子申敬愛 攜朋翫物華 人是平陽客 地即石崇家 水文生舊浦 風色滿新花 日暮連歸騎 長川照晚霞

高門引冠蓋 下客抱支離 綺席珍羞滿 文場翰藻摛 蓂華彫上月 柳色藹春池 日斜歸戚里 連騎勒金羈

今夜可憐春 河橋多麗人 寶馬金爲絡 香車玉作輪 連手窺潘掾 分頭看洛神 重城自不掩 出向小平津

砌蓂收晦魄 津柳競年華 既狎忘筌友 方淹投轄車 綺筵迴舞雪 瓊醑泛流霞 雲低上天晚 絲雨帶風斜

春華歸柳樹 俯景落蓂枝 置驛銅街右 開筵玉浦陲 林煙含障密 竹雨帶珠危 興闌巾倒戴 山公下習池

飛觀寫春望 開宴坐汀沙 積溜含苔色 晴空蕩日華 歌入平陽第 舞對石崇家 莫慮能騎馬 投轄自停車

駕言尋鳳侶 乘歡俯雁池 班荆逢舊識 斟桂喜深知 紫蘭方出徑 黃鶯未囀枝 別有陶春日 青天雲霧披

春來日漸賒 琴酒逐年華 欲向文通逕 先遊武子家 池碧新流滿 巖紅落照斜 興闌情未盡 步步惜風花

早春驚柳穟 初晦掩蓂華 騎出平陽里 筵開衞尉家 竹影含雲密 池紋帶雨斜 重惜林亭晚 上路滿煙霞

綺筵乘晦景 高宴下陽池 濯雨梅香散 含風柳色移 輕塵依扇落 流水入弦危 勿顧林亭晚 方歡雲霧披

永日奏文時 東風搖蕩夕 浩然思樂事 翻復餞征客 淮水春流清 楚山暮雲白 勿言行路遠 所貴專城伯

飲馬膠川上 傍膠南趣密 林遙飛鳥遲 雲去晴山出 落暉隱桑柘 秋原被花實 慘然遊子寒 風露將蕭瑟

煩暑避蒸鬱 居閑習高明 長風自遠來 層閣有餘清 散灑納涼氣 蕭條遺世情 奈何誇大隱 終日繫塵纓

曉入宜春苑 穠芳吐禁中 剪刀因裂素 妝粉爲開紅 彩異驚流雪 香饒點便風 裁成識天意 萬物與花同

御道紅旗出 芳園翠輦遊 繞花開水殿 架竹起山樓 荷芰輕薰幄 魚龍出負舟 寧知穆天子 空賦白雲秋

樓觀空煙裏 初年瑞雪過 苑花齊玉樹 池水作銀河 七日祥圖啓 千春御賞多 輕飛傳綵勝 天上奉薰歌

靈媛乘秋發 仙裝警夜催 月光窺欲渡 河色辨應來 機石天文寫 針樓御賞開 竊觀棲鳥至 疑向鵲橋迴

嘉會宜長日 高筵順動時 曉光雲外洗 晴色雨餘滋 降鶴因韶德 吹花入御詞 願陪陽數節 億萬九秋期

平明敞帝居 霰雪下凌虛 寫月含珠綴 從風薄綺疏 年驚花絮早 春夜管弦初 已屬雲天外 欣承霈澤餘

帝女出天津 和戎轉罽輪 川經斷腸望 地與析支鄰 奏曲風嘶馬 銜悲月伴人 旋知偃兵革 長是漢家親

仙蹕御層氛 高高積翠分 巖聲中谷應 天語半空聞 豐樹連黃葉 函關入紫雲 聖圖恢宇縣 歌賦小橫汾

碧虛清吹下 藹藹入仙宮 松磴攀雲絕 花源接澗空 受符邀羽使 傳訣注香童 詎似閑居日 徒聞有順風

洛邑通馳道 韓郊在屬城 館將花雨映 潭與竹聲清 賢俊鸞棲棘 賓遊馬佩衡 願言隨狎鳥 從此濯吾纓

清道豐人望 乘時漢主遊 恩暉隨霰下 慶澤與雲浮 泉暖驚銀磧 花寒愛玉樓 鼎臣今有問 河伯且應留

鳴爵三農稔 勾龍百代神 運昌叨輔弼 時泰喜黎民 樹缺池光近 雲開日影新 生全應有地 長願樂交親

南宮夙拜罷 東道晝遊初 飲餞傾冠蓋 傳呼問里閭 樹悲懸劒所 溪想釣璜餘 明發輝光至 增榮駟馬車

河尹政成期 爲汾昔所推 不榮三入地 還美再臨時 擁傳雲初合 聞鶯日正遲 道傍多出餞 別有吏民思

茂禮雕龍昔 香名展驥初 水連南海漲 星拱北辰居 稍發仙人履 將題別駕輿 明年徵拜入 荆玉不藏諸

陌上有光輝 披雲向洛畿 賞來榮扈從 別至惜分飛 泉溜含風急 山煙帶日微 茂曹今去矣 人物喜東歸

漢室有英台 荀家寵俊才 九卿朝已入 三子暮同來 不授綸爲草 還司鼎用梅 兩京王者宅 駟馬日應迴

聞道還沂上 因聲寄洛濱 別時花欲盡 歸處酒應春 聚散同行客 悲歡屬故人 少年追樂地 遙贈一霑巾

舊國才因地 當朝史命官 遺文徵闕簡 還思采芳蘭 傳發關門候 觴稱邑里歡 早持京副入 旋佇洛書刊

朝聞講藝餘 晨省拜恩初 訓胄尊庠序 榮親耀里閭 朱丹華轂送 斑白綺筵舒 江上春流滿 還應薦躍魚

危途曉未分 驅馬傍江濆 滴滴泣花露 微微出岫雲 松梢半吐月 蘿翳漸移曛 旅客腸應斷 吟猿更使聞

海外秋鷹擊 霜前旅雁歸 邊風思鞞鼓 落日慘旌麾 浦暗漁舟入 川長獵騎稀 客悲逢薄暮 況乃事戎機

傳置遠山蹊 龍鍾蹴澗泥 片陰常作雨 微照已生霓 鬢髪愁氛換 心情險路迷 方知向蜀者 偏識子規啼

三月松作花 春行日漸賒 竹障山鳥路 藤蔓野人家 透石飛梁下 尋雲絕磴斜 此中誰與樂 揮涕語年華

彤管承師訓 青圭備禮容 孟孫家代寵 元女國朝封 柔軌題貞順 閑規賦肅雍 寧知落照盡 霜吹入悲松

寵贈追胡廣 親臨比賀循 幾聞投劒客 多會服緦人 草閉墳將古 松陰地不春 二陵猶可望 存歿有忠臣

陽翟疏豐構 臨平演慶源 學筵尊授几 儒服寵乘軒 審諭留中密 開陳與上言 徂暉一不借 空有賜東園

秦王按劒怒 發卒戍龍沙 雄圖尚未畢 海內已紛拏 黃塵暗天起 白日斂精華 唯見長城外 僵屍如亂麻

章奏中京罷 雲泉別業歸 拂琴鋪野席 牽柳挂朝衣 翡翠巢書幌 鴛鴦立釣磯 幽栖可憐處 春事滿林扉

文史歸休日 棲閑臥草亭 薔薇一架紫 石竹數重青 垂露和仙藥 燒香誦道經 莫將山水弄 持與世人聽

故友漢中尉 請爲西蜀吟 人家多種橘 風土愛彈琴 水向昆明闊 山連大夏深 理閑無別事 時寄一登臨

雪暗窮海雲 灑空紛似露 朔風吹故里 宛轉玉階樹 孤妾調玉瑟 早寒生錦衿 況君張羅幕 愁坐北庭陰

隴嶂縈紫氣 金光赫氛氳 美人含遙靄 桃李芳自薰 圖高黃鶴羽 寶奪驪龍羣 忽驚薤露曲 掩噎東山雲

回也寔夭折 賈生亦脆促 今復哀若人 危光迅風燭 夜臺淪清鏡 窮塵埋結綠 何以贈下泉 生芻唯一束

玉律藏冰候 彤階飛雪時 日寒消不盡 風定舞還遲 瓊樹留宸矚 璇花入睿詞 懸知穆天子 黃竹謾言詩

鳳扆憐簫曲 鸞閨念掌珍 羗庭遙築館 廟策重和親 星轉銀河夕 花移玉樹春 聖心悽送遠 留蹕望征塵

鳳輿乘八景 龜籙向三仙 日月移平地 雲霞綴小天 金童擎紫藥 玉女獻青蓮 花洞留宸賞 還旗繞夕煙

十月繁霜下 征人遠鑿空 雲搖錦車節 海照角端弓 暗磧埋沙樹 衝飆卷塞蓬 方隨膜拜入 歌舞玉門中

君恩忽斷絕 妾思終未央 巾櫛不可見 枕席空餘香 窗暗網羅白 階秋苔蘚黃 應門寂已閉 流涕向昭陽

妾家越水邊 搖艇入江煙 既覓同心侶 復采同心蓮 折藕絲能脆 開花葉正圓 春歌弄明月 歸櫂落花前

切切夜閨冷 微微孤燭然 玉盤紅淚滴 金燼彩光圓 煖手縫輕素 嚬蛾續斷弦 相思咽不語 回向錦屏眠

征客戍金微 愁閨獨掩扉 塵埃生半榻 花絮落殘機 褪暖蠶初臥 巢昏燕欲歸 春風日向盡 銜涕作征衣

香萼媚紅滋 垂條縈綠絲 情人拂瑤袂 共惜此芳時 驌驦已躑躅 鳥隼方葳蕤 跂予望太守 流潤及京師

陝西開勝壤 召南分沃疇 列樹巢維鵲 平渚下雎鳩 憩棠疑勿剪 曳葛似攀樛 至今王化美 非獨在隆周

攬轡疲宵邁 驅馬倦晨興 既出封泥谷 還過避雨陵 山行明照上 谿宿密雲蒸 登高徒欲賦 詞殫獨撫膺

暫屏囂塵累 言尋物外情 致逸心逾默 神幽體自輕 浦夏荷香滿 田秋麥氣清 詎假滄浪上 將濯楚臣纓

麗譙通四望 繁憂起萬端 綺疏低晚魄 鏤檻肅初寒 白雲鄉思遠 黃圖歸路難 唯餘西向笑 暫似當長安

閑庭落景盡 疎簾夜月通 山靈響似應 水淨望如空 棲枝猶繞鵲 遵渚未來鴻 可歎高樓婦 悲思杳難終

酌桂陶芳夜 披薜嘯幽人 雅琴馴魯雉 清歌落范塵 宿雲低迥蓋 殘月上虛輪 幸此承恩洽 聊當故鄉春

平生一顧重 意氣溢三軍 埜日分戈影 天星合劍文 弓弦抱漢月 馬足踐胡塵 不求生入塞 唯當死報君

歛容辭豹尾 緘恨度龍鱗 金鈿明漢月 玉筯染胡塵 古鏡菱花暗 愁眉柳葉顰 唯有清笳曲 時聞芳樹春

碧落澄秋景 玄門啓曙關 人疑列禦至 客似令威還 羽蓋徒欣仰 雲車未可攀 衹應傾玉醴 時許寄頹顏

捧檄辭幽徑 鳴榔下貴洲 驚濤疑躍馬 積氣似連牛 月迥寒沙淨 風急夜江秋 不學浮雲影 他鄉空滯留

睠然懷楚奏 悵矣背秦關 涸鱗驚照轍 墜羽怯虛彎 素服三川化 烏裘十上還 莫言無皓齒 時俗薄朱顏

行役忽離憂 復此愴分流 濺石回湍咽 縈叢曲澗幽 陰巖常結晦 宿莽競含秋 況乃霜晨早 寒風入戍樓

歸懷剩不安 促榜犯風瀾 落宿含樓近 浮月帶江寒 喜逐行前至 憂從望裏寬 今夜南枝鵲 應無繞樹難

天涯非日觀 地屺望星樓 練光搖亂馬 劍氣上連牛 草濕姑蘇夕 葉下洞庭秋 欲知悽斷意 江上涉安流

遊人自衞返 背客隔淮來 傾蓋金蘭合 忘筌玉葉開 繁花明日柳 疎蕊落風梅 將期重交態 時慰不然灰

閑居寡言宴 獨坐慘風塵 忽見嚴冬盡 方知列宿春 夜將寒色去 年共曉光新 耿耿他鄉夕 無由展舊親

聞君招隱地 髣髴武陵春 緝芰知還楚 披榛似避秦 崩查年祀積 幽草歲時新 一謝滄浪水 安知有逸人

芳晨臨上月 幽賞狎中園 有蝶堪成夢 無羊可觸藩 忘懷南澗藻 蠲思北堂萱 坐歎華滋歇 思君誰爲言

林泉恣探歷 風景暫裴徊 客有遷鶯處 人無結駟來 聚花如薄雪 沸水若輕雷 今日徒招隱 終知異鑿坏

俗遠風塵隔 春還初服遲 林疑中散地 人似上皇時 芳杜湘君曲 幽蘭楚客詞 山中有春草 長似寄相思

青牛遊華嶽 赤馬走吳宮 玉柱離鴻怨 金罍浮蟻空 日霽崤陵雨 塵起洛陽風 唯當玄度月 千里與君同

邊烽警榆塞 俠客度桑乾 柳葉開銀鏑 桃花照玉鞍 滿月臨弓影 連星入劍端 不學燕丹客 空歌易水寒

星樓望蜀道 月峽指吳門 萬行流別淚 九折切驚魂 雪影含花落 雲陰帶葉昏 還愁三徑晚 獨對一清尊

我留安豹隱 君去學鵬摶 岐路分襟易 風雲促膝難 夕漲流波急 秋山落日寒 惟有思歸引 悽斷爲君彈

挂瓢余隱舜 負鼎爾干湯 竹葉離罇滿 桃花別路長 低河耿秋色 落月抱寒光 素書如可嗣 幽谷竚賓行

通莊抵舊里 溝水泣新知 斷雲飄易滯 連露積難披 素風啼迥堞 驚月繞疎枝 無力勵短翰 輕舉送長離

振衣遊紫府 飛蓋背青田 虛心恆警露 孤影尚凌煙 離歌悽妙曲 別操繞繁弦 在陰如可和 輕響會聞天

寂寥心事晚 搖落歲時秋 共此傷年髪 相看惜去留 當歌應破涕 哀命返窮愁 別後能相憶 東陵有故侯

芳尊徒自滿 別恨轉難勝 客似遊江岸 人疑上灞陵 寒更承夜永 涼景向秋澄 離心何以贈 自有玉壺冰

淮沂泗水地 梁甫汶陽東 別路青驪遠 離尊綠蟻空 柳寒凋密翠 棠晚落疎紅 別後相思曲 悽斷入琴風

靈峰標勝境 神府枕通川 玉殿斜連漢 金堂迥架煙 斷風疎晚竹 流水切危弦 別有青門外 空懷玄圃仙

返照下層岑 物外狎招尋 蘭徑薰幽珮 槐庭落暗金 谷靜風聲徹 山空月色深 一遣樊籠累 唯餘松桂心

展驥端居暇 登龍喜宴同 締賞三清滿 承歡六義通 野晦寒陰積 潭虛夕照空 顧慙非夢鳥 濫此廁雕蟲

千里風雲契 一朝心賞同 意盡深交合 神靈俗累空 草帶銷寒翠 花枝發夜紅 唯將澹若水 長揖古人風

二三物外友 一百杖頭錢 賞洽袁公地 情披樂令天 促席鸞觴滿 當爐獸炭然 何須攀桂樹 逢此自留連

幸遇清明節 欣逢舊練人 刻花爭臉態 寫月競眉新 暈罷空餘月 詩成倂道春 誰知懷玉者 含響未吟晨

美女出東鄰 容與上天津 整衣香滿路 移步襪生塵 水下看妝影 眉頭畫月新 寄言曹子建 箇是洛川神

願言遊泗水 支離去二漳 道術君所篤 筌蹄余自忘 雪威侵竹冷 秋爽帶池涼 欲騐離襟切 岐路在他鄉

獨坐懷明發 長謠苦未安 自應迷北叟 誰肯問南冠 生死交情異 殷憂歲序闌 空餘朝夕鳥 相伴夜啼寒

開筵枕德水 輟棹艤仙舟 貝闕桃花浪 龍門竹箭流 當歌悽別曲 對酒泣離憂 還望青門外 空見白雲浮

神交尚投漆 虛室罷遊蘭 網積窗文亂 苔深履跡殘 雪明書帳冷 水靜墨池寒 獨此琴臺夜 流水爲誰彈

一丘余枕石 三越爾懷鉛 離亭分鶴蓋 別岸指龍川 露下蟬聲斷 寒來雁影連 如何溝水上 悽斷聽離弦

重巖抱危石 幽澗曳輕雲 繞鎮仙衣動 飄蓬羽蓋分 錦色連花靜 苔光帶葉熏 詎知吳會影 長抱穀城文

千里年光靜 四望春雲生 槧日祥光舉 疎雲瑞葉輕 蓋陰籠迥樹 陣影抱危城 非將吳會遠 飄蕩帝鄉情

西陸蟬聲唱 南冠客思侵 那堪玄鬢影 來對白頭吟 露重飛難進 風多響易沈 無人信高潔 誰爲表予心

列名通地紀 疎派合天津 波隨月色淨 態逐桃花春 照霞如隱石 映柳似沈鱗 終當挹上善 屬意澹交人

唼藻滄江遠 銜盧紫塞長 霧深迷曉景 風急斷秋行 陣照通宵月 書封幾夜霜 無復能鳴分 空知愧稻粱

龍雲玉葉上 鶴雪瑞花新 影亂銅烏吹 光銷玉馬津 含輝明素篆 隱迹表祥輪 幽蘭不可儷 徒自繞陽春

朔空曾紀曆 帶地舊疏泉 色泛臨碭瑞 香流赴蜀仙 款交欣散玉 洽友悅沈錢 無復中山賞 空吟吳會篇

洛川流雅韻 秦道擅苛威 聽歌梁上動 應律管中飛 光飄神女襪 影落羽人衣 願言心未翳 終冀效輕微

紫陌炎氛歇 青蘋晚吹浮 亂竹搖疎影 縈池織細流 飄香曳舞袖 帶粉泛妝樓 不分君恩絕 紈扇曲中秋

南陸銅渾改 西郊玉葉輕 泛斗瑤光動 臨陽瑞色明 蓋陰連鳳闕 陣影翼龍城 詎知時不遇 空傷流滯情

九秋行已暮 一枝聊暫安 隱榆非諫楚 噪柳異悲潘 分形妝薄鬢 鏤影飾危冠 自憐疎影斷 寒林夕吹寒

玉關寒氣早 金塘秋色歸 泛掌光逾淨 添荷滴尚微 變霜凝曉液 承月委圓輝 別有吳臺上 應濕楚臣衣

雲披玉繩淨 月滿鏡輪圓 裛露珠暉冷 凌霜桂影寒 漏彩含疎薄 浮光漾急瀾 西園徒自賞 南飛終未安

貝闕寒流徹 玉輪秋浪清 圖雲錦色淨 寫月練花明 泛曲鵾弦動 隨軒鳳轄驚 唯當御溝上 悽斷送歸情

玉虬分靜夜 金螢照晚涼 含輝疑泛月 帶火怯凌霜 散彩縈虛牖 飄花繞洞房 下帷如不倦 當解惜餘光

擢秀三秋晚 開芳十步中 分黃俱笑日 含翠共搖風 碎影涵流動 浮香隔岸通 金翹徒可泛 玉斝竟誰同

聯翩辭海曲 遙曳指江干 陣去金河冷 書歸玉塞寒 帶月凌空易 迷煙逗浦難 何當同顧影 刷羽泛清瀾

可歎浮生促 吁嗟此路難 丘陵一起恨 言笑幾時懽 蕭索郊埏晚 荒涼井徑寒 誰當門下客 獨見有任安

昔去梅笳發 今來薤露晞 彤騶朝帝闕 丹旐背王畿 城郭猶疑是 原陵稍覺非 九原如可作 千載與誰歸

一旦先朝菌 千秋掩夜臺 青烏新兆去 白馬故人來 草露當春泣 松風向暮哀 寧知荒壠外 弔鶴自裴徊

忽見泉臺路 猶疑水鏡懸 何如開白日 非復覩青天 華表迎千歲 幽扃送百年 獨嗟流水引 長掩伯牙弦

百齡嗟倏忽 一旦向山阿 丹桂銷已盡 青松哀更多 薰風虛聽曲 薤露反成歌 自有藏舟處 誰憐隙駟過

惻愴恆山羽 留連棣萼篇 佳城非舊日 京兆即新阡 城郭三千歲 丘陵幾萬年 唯餘松柏壠 朝夕起寒煙

短歌三獻曲 長夜九泉臺 此室玄扃掩 何年白日開 荒郊疎古木 寒隧積陳荄 獨此傷心地 松聲薄暮來

共尋招隱寺 初識戴顒家 還依舊泉壑 應改昔雲霞 綠竹寒天笋 紅蕉臘月花 金繩倘留客 爲繫日光斜

登臨開勝託 眺矚盡良遊 巖崿縈紆上 澄潭屈曲流 泛蘭清興洽 折桂野文遒 別後相思處 崎嶇碧澗幽

彼木生何代 爲槎復幾年 欲乘銀漢曲 先泛玉池邊 擁溜根橫岸 沈波影倒懸 無勞問蜀客 此處即高天

逐賞平陽第 鳴笳上苑東 鳥吟千戶竹 蝶舞百花叢 時攀小山桂 共挹大王風 坐客無勞起 秦簫曲未終

平明出御溝 解纜坐迴舟 綠水澄明月 紅羅結綺樓 弦歌爭浦入 冠蓋逐川流 白魚臣作伴 相對舞王舟

淮南有小山 嬴女隱其間 折桂芙蓉浦 吹簫明月灣 扇掩將雛曲 釵承墮馬鬟 歡情本無限 莫掩洛城關

重關鐘漏通 夕敞鳳皇宮 雙闕祥煙裏 千門明月中 酒杯浮湛露 歌曲唱風流 侍臣咸醉止 恆慙恩遇崇

瑞雲千里映 祥輝四望新 隨風亂鳥翅 汎水結魚鱗 布葉疑臨夏 開花詎待春 願得承嘉景 無令掩桂輪

卉草誠幽賤 枯朽絕因依 忽逢借羽翼 不覺生光輝 直念恩華重 長嗟報効微 方思助日月 爲許願曾飛

妾身本薄命 輕棄城南隅 庭前厭芍藥 山上采蘼蕪 春風罥紈袖 零露濕羅襦 羞將憔悴日 提籠逢故夫

金閣惜分香 鉛華不重妝 空餘歌舞地 猶是爲君王 哀弦調已絕 豔曲不須長 共看西陵暮 秋煙起白楊

紫禁肅晴氛 朱樓落曉雲 豫遊龍駕轉 天樂鳳簫聞 竹外仙亭出 花間輦路分 微臣一何幸 詞賦奉明君

年光陌上發 香輦禁中遊 草綠鴛鴦殿 花紅翡翠樓 天杯承露酌 仙管雜風流 今日陪歡豫 皇恩不可酬

沙場三萬里 猛將五千兵 旌斷冰谿戍 笳吹鐵關城 陰雲暮下雪 寒日晝無晶 直爲懷恩苦 誰知邊塞情

秋入長門殿 木落洞房虛 妾思宵徒靜 君恩日更疎 墜露清金閣 流螢點玉除 還將閨裏恨 遙問馬相如

山樹落梅花 飛落野人家 野人何所有 滿甕陽春酒 攜酒上春臺 行歌伴落梅 醉罷臥明月 乘夢遊天台

將軍陷虜圍 邊務息戎機 霜雪交河盡 旌旗入塞飛 曉光隨馬度 春色伴人歸 課績朝明主 臨軒拜武威

青樓挂明鏡 臨照不勝悲 白髮今如此 人生能幾時 秋風下山路 明月上春期 歎息君恩盡 容顏不可思

佳人眠洞房 回首見垂楊 寒盡鴛鴦被 春生玳瑁牀 庭陰幕青靄 簾影散紅芳 寄語同心伴 迎春且薄妝

日暮秋風起 關山斷別情 淚隨黃葉下 愁向綠樽生 野路歸驂轉 河洲宿鳥驚 賓遊寬旅宴 王事促嚴程

鴻鵠振羽翮 翻飛入帝鄉 朝鳴集銀樹 暝宿下金塘 日月天門近 風煙夜路長 自憐窮浦鴈 歲歲不隨陽

微月生西海 幽陽始代昇 圓光正東滿 陰魂已朝凝 太極生天地 三元更廢興 至精諒斯在 三五誰能徵

蘭若生春夏 芊蔚何青青 幽獨空林色 朱蕤冒紫莖 遲遲白日晚 嫋嫋秋風生 歲華盡搖落 芳意竟何成

樂羊爲魏將 食子殉軍功 骨肉且相薄 他人安得忠 吾聞中山相 乃屬放麑翁 孤獸猶不忍 況以奉君終

市人矜巧智 於道若童蒙 傾奪相夸侈 不知身所終 曷見玄真子 觀世玉壺中 窅然遺天地 乘化入無窮

白日每不歸 青陽時暮矣 茫茫吾何思 林臥觀無始 衆芳委時晦 鶗鴂鳴悲耳 鴻荒古已頹 誰識巢居子

林居病時久 水木澹孤清 閑臥觀物化 悠悠念無生 青春始萌達 朱火已滿盈 徂落方自此 感歎何時平

臨岐泣世道 天命良悠悠 昔日殷王子 玉馬遂朝周 寶鼎淪伊穀 瑤臺成古丘 西山傷遺老 東陵有故侯

逶迤勢已久 骨鯁道斯窮 豈無感激者 時俗頹此風 灌園何其鄙 皎皎於陵中 世道不相容 嗟嗟張長公

微霜知歲晏 斧柯始青青 況乃金天夕 浩露沾羣英 登山望宇宙 白日已西暝 雲海方蕩潏 孤鱗安得寧

挈瓶者誰子 姣服當青春 三五明月滿 盈盈不自珍 高堂委金玉 微縷懸千鈞 如何負公鼎 被敓笑時人

荒哉穆天子 好與白雲期 宮女多怨曠 層城閉蛾眉 日耽瑤池樂 豈傷桃李時 青苔空萎絕 白髮生羅帷

可憐瑤臺樹 灼灼佳人姿 碧華映朱實 攀折青春時 豈不盛光寵 榮君白玉墀 但恨紅芳歇 凋傷感所思

仲尼探元化 幽鴻順陽和 大運自盈縮 春秋遞來過 盲飆忽號怒 萬物相紛劘 溟海皆震蕩 孤鳳其如何

鴟夷雙白玉 此玉有緇磷 懸之千金價 舉世莫知真 丹青非異色 輕重有殊倫 勿信玉工言 徒悲荆國人

南星中大火 將子涉清淇 西林改微月 征斾空自持 碧潭去已遠 瑤華折遺誰 若問遼陽戍 悠悠天際旗

皎皎白林秋 微微翠山靜 禪居感物變 獨坐開軒屏 風泉夜聲雜 月露宵光冷 多謝忘機人 塵憂未能整

聞道白雲居 窈窕青蓮宇 巖泉萬丈流 樹石千年古 林臥對軒窗 山陰滿庭戶 方釋塵事勞 從君襲蘭杜

遙遙去巫峽 望望下章臺 巴國山川盡 荆門煙霧開 城分蒼野外 樹斷白雲隈 今日狂歌客 誰知入楚來

故鄉杳無際 日暮且孤征 川原迷舊國 道路入邊城 野戍荒煙斷 深山古木平 如何此時恨 噭噭夜猿鳴

鐘梵經行罷 香林坐入禪 巖庭交雜樹 石瀨瀉鳴泉 水月心方寂 雲霞思獨玄 寧知人世裏 疲病得攀緣

平生白雲意 疲薾愧爲雄 君王謬殊寵 旌節此從戎 挼繩當繫虜 單馬豈邀功 孤劒將何托 長謠塞上風

古壁仙人畫 丹青尚有文 獨舞紛如雪 孤飛曖似雲 自矜彩色重 寧憶故池羣 江海聯翩翼 長鳴誰復聞

邊地無芳樹 鶯聲忽聽新 間關如有意 愁絕若懷人 明妃失漢寵 蔡女沒胡塵 坐聞應落淚 況憶故園春

灼灼青春仲 悠悠白日昇 聲容何足恃 榮吝坐相矜 願與金庭會 將待玉書徵 還丹應有術 煙駕共君乘

匈奴猶未滅 魏絳復從戎 悵別三河道 言追六郡雄 雁山橫代北 狐塞接雲中 勿使燕然上 惟留漢將功

禺山金碧路 此地饒英靈 送君一爲別 悽斷故鄉情 片雲生極浦 斜日隱離亭 坐看征騎沒 惟見遠山青

別館分周國 歸驂入漢京 地連函谷塞 川接廣陽城 望迥樓臺出 途遙煙霧生 莫言長落羽 貧賤一交情

轉蓬方不定 落羽自驚弦 山水一爲別 歡娛復幾年 離亭暗風雨 征路入雲煙 還因北山逕 歸守東陂田

故人洞庭去 楊柳春風生 相送河洲晚 蒼茫別思盈 白蘋已堪把 綠芷復含榮 江南多桂樹 歸客贈生平

銀燭吐青煙 金樽對綺筵 離堂思琴瑟 別路遶山川 明月隱高樹 長河沒曉天 悠悠洛陽道 此會在何年

紫塞白雲斷 青春明月初 對此芳樽夜 離憂悵有餘 清冷花露滿 滴瀝檐宇虛 懷君欲何贈 願上大臣書

楚江復爲客 征棹方悠悠 故人憫追送 置酒此南洲 平生亦何恨 夙昔在林丘 違此鄉山別 長謠去國愁

寶劒千金買 平生未許人 懷君萬里別 持贈結交親 孤松宜晚歲 衆木愛芳春 已矣將何道 無令白首新

負書猶在漢 懷策未聞秦 復此窮秋日 芳樽別故人 黃金裝屢盡 白首契逾新 空羨雙鳧舄 俱飛向玉輪

陽山淫霧雨 之子慎攀登 羗笮多珍寶 人言有愛憎 欲酬明主惠 當盡使臣能 勿以王陽道 迢遞畏崚嶒

金天方肅殺 白露始專征 王師非樂戰 之子慎佳兵 海氣侵南部 邊風掃北平 莫賣盧龍塞 歸邀麟閣名

黃鶴煙雲去 青江琴酒同 離帆方楚越 溝水復西東 芙蓉生夏浦 楊柳送春風 明日相思處 應對菊花叢

謝病南山下 幽臥不知春 使星入東井 云是故交親 惠風吹寶瑟 微月憶清真 憑軒一留醉 江海寄情人

薊樓望燕國 負劒喜茲登 清規子方奏 單戟我無能 仲冬邊風急 雲漢復霜稜 慷慨竟何道 西南恨失朋

美人挾趙瑟 微月在西軒 寂寞夜何久 殷勤玉指繁 清光委衾枕 遙思屬湘沅 空簾隔星漢 猶夢感精魂

山水開精舍 琴歌列梵筵 人疑白樓賞 地似竹林禪 對戶池光亂 交軒巖翠連 色空今已寂 乘月弄澄泉

白玉仙臺古 丹丘別望遙 山川亂雲日 樓榭入煙霄 鶴舞千年樹 虹飛百尺橋 還疑赤松子 天路坐相邀

金門有遺世 鼎實恣和邦 默語誰能識 琴樽寄北窗 子牟戀魏闕 漁父愛滄江 良時信同此 歲晚迹難雙

人生固有命 天道信無言 青繩一相點 白璧遂成冤 請室閑逾邃 幽庭春未暄 寄謝韓安國 何驚獄吏尊

昔時幽徑裏 榮耀雜春叢 今來玉墀上 銷歇畏秋風 細葉猶含綠 鮮花未吐紅 忘憂誰見賞 空此北堂中

尋春遊上路 追宴入山家 主第簪纓滿 皇州景望華 玉池初吐溜 珠樹始開花 歡娛方未極 林閣散餘霞

三五月華新 遨遊逐上春 相邀洛城曲 追宴小平津 樓上看珠妓 車中見玉人 芳宵殊未極 隨意守燈輪

烈祖順三靈 文宗威四海 黃鉞誅羣盜 朱旗掃多罪 戢兵天下安 約法人心改 大哉干羽意 常見風雲在

瑞雪帶寒風 寒風入陰琯 陰琯方凝閉 寒風復淒斷 宮似瑤林匝 庭如月華滿 正賡挾纊詞 非近溫湯暖

何許承恩宴 山亭風日好 綠嫩鳴鶴洲 陰穠鬬雞道 果思夏來茂 花嫌春去早 行樂無限時 皇情及芳草

東第乘餘興 南園宴清洛 文學引鄒枚 歌鐘陳衞霍 風高大夫樹 露下將軍藥 待聞出塞還 丹青上麟閣

虎殿成鴻業 猿巖題鳳賦 既荷大君恩 還蒙小山遇 秋吹迎絃管 涼雲生竹樹 共惜朱邸歡 無辭洛城暮

同居洛陽陌 經日懶相求 及爾江湖去 言別悵悠悠 楚雲眇羈翼 海月倦行舟 愛而不可見 徒嗟芳歲流

共君春種瓜 本期清夏暑 瓜成人已去 失望將誰語 裛露摘香園 感味懷心許 偶逢西風便 因之寄鄂渚

婀娜金閨樹 離披野田草 雖殊兩地榮 幸共三春好 花殊鳥飛處 葉鏤蟲行道 真心獨感人 惆悵令人老

我行春三月 山中百花開 披林入峭蒨 攀磴陟崔嵬 白雲半峰起 清江出峽來 誰知高深意 緬邈心幽哉

雲埃夜澄廓 山日曉晴鮮 葉落蒼江岸 鴻飛白露天 磷磷含水石 冪冪覆林煙 客心久無緒 秋風殊未然

撫劒空餘勇 彎弧遂無力 老去事如何 據鞍長歎息 故交索將盡 後進稀相識 獨憐半死心 尚有寒松直

楚老遊山寺 提攜觀畫壁 揚袂指辟支 睩眄相鬬鬩 險哉透撞兒 千金賭一擲 成敗身自受 傍人那歎息

坐嘯人事閑 佳遊野情發 山門送落照 湖口昇微月 林尋猿狖居 水戲黿鼉穴 朔風吹飛雁 芳草亦云歇

舊說江陵觀 初疑神化來 空山結雲閣 綺靡隨風回 奈何任一柱 斯焉容衆材 奇功非長世 今餘草露臺

咿嚘不可信 以此敗懷王 客死嶢關路 返葬岐江陽 啼狖抱山月 飢狐獵野霜 一聞懷沙事 千載盡悲涼

懷哉四壁時 未有五都價 百金誰見許 斗酒難爲貰 落花生芳春 孤月皎清夜 復逢利交客 題戶遙相謝

塞上綿應折 江南草可結 欲持梅嶺花 遠競榆關雪 日月無他照 山川何頓別 苟齊兩地心 天問將安說

美酒酌懸瓢 真淳好相映 蝸房卷墮首 鶴頸抽長柄 雅色素而黃 虛心輕且勁 豈無雕刻者 貴此成天性

默念羣疑起 玄通百慮清 初心滅陽豔 復見湛虛明 悟滅心非盡 求虛見後生 應將無住法 修到不成名

宿懷終南意 及此語雲峰 夜聞竹澗靜 曉望林嶺重 春煙生古石 時鳥戲幽松 豈無山中賞 但畏心莫從

尊師厭塵去 精魄知何明 形氣不復生 弟子空傷情 濟北神如在 淮南藥未成 共期終莫遂 寥落兩無成

寒山上半空 臨眺盡寰中 是日巡遊處 晴光遠近同 川明分渭水 樹暗辨新豐 巖壑清音暮 天歌起大風

洞府寒山曲 天遊日旰迴 披雲看石鏡 拂雪上金臺 竹徑龍驂下 松庭鶴轡來 雙童還獻藥 五色耀仙材

青海和親日 潢星出降時 戎王子壻寵 漢國舅家慈 春野開離讌 雲天起別詞 空彈馬上曲 詎減鳳樓思

翼翼宸恩永 煌煌福地開 離光升寶殿 震氣繞香臺 上界幡花合 中天伎樂來 願君無量壽 仙樂屢徘徊

朗朗神居峻 軒軒瑞象威 聖君成願果 太子拂天衣 至樂三靈會 深仁四皓歸 還聞渦水曲 更繞白雲飛

梁王池館好 曉日鳳樓通 竹町羅千衞 蘭筵降兩宮 清歌芳樹下 妙舞落花中 臣覺筵中聽 還如大國風

進酒忘憂觀 簫韶喜降臨 帝堯敦族禮 王季友兄心 竹院龍鳴笛 梧宮鳳遶林 大風將小雅 一字盡千金

綠竹初成苑 丹砂欲化金 乘龍與驂鳳 歌吹滿山林 爽氣凝情逈 寒光映浦深 忘憂題此觀 爲樂賞同心

寶鏡頒神節 凝規寫聖情 千秋題作字 長壽帶爲名 月向天邊下 花從日裏生 不承懸象意 誰辨照心明

孔聖家鄒魯 儒風藹典墳 龍驂廻舊宅 鳳德詠餘芬 入室神如在 升堂樂似聞 懸知一王法 今日待明君

回鑾青嶽觀 帳殿紫煙峰 仙路迎三鳥 雲衢駐兩龍 園林看化塔 壇墠識餘封 山外聞簫管 還如天上逢

千行發御柳 一葉下仙筇 青浦宸遊至 朱城佳氣濃 雲霞交暮色 草樹喜春容 藹藹天旗轉 清笳入九重

青氣含春雨 知從岱嶽來 行雲避師出 灑雨待車廻 厭浥塵清道 空濛柳映臺 最宜三五夜 晴月九重開

今歲好拖鉤 橫銜敞御樓 長繩繫日住 貫索挽河流 鬬力頻催鼓 爭都更上籌 春來百種戲 天意在宜秋

周召嘗分陝 詩書空復傳 何如萬乘睠 追賞二南篇 郡帶洪河側 宮臨大道邊 洛城將日近 佳氣滿山川

寒更玉漏催 曉色御前開 泱漭雲陰積 氤氳風雪廻 山知銀作甕 宮見璧成臺 欲驗豐年象 飄搖仙藻來

溫谷媚新豐 驪山橫半空 湯池薰水殿 翠木暖煙宮 起疾逾仙藥 無私合聖功 始知堯舜德 心與萬人同

仲秋金帝起 五日土行昭 瑞表壬寅露 光傳甲子宵 陰風吹大澤 夢日照昌朝 不獨華封老 千年喜祝堯

堂邑山林美 朝恩晦日遊 園亭含淑氣 竹樹遶春流 舞席千花妓 歌船五彩樓 羣歡與王澤 歲歲滿皇州

東壁圖書府 西園翰墨林 誦詩聞國政 講易見天心 位竊和羹重 恩叨醉酒深 緩歌春興曲 情竭爲知音

隴首名公石 來承聖札歸 魚龍生意態 鉤劒動鋩輝 字得神明保 詞慙少女徽 誰家羽林將 又逐鳳書飛

重華昇寶曆 軒帝眇閑居 政成天子孝 俗返上皇初 忘味因觀樂 歡心寄合酺 自憐疲馬意 戀戀主恩餘

朱城塵曀滅 翠幕景情開 震震靈鼉起 翔翔舞鳳來 雕盤裝草樹 綺乘結樓臺 共喜光華日 酣歌捧玉杯

曉月調金闕 朝暾對玉盤 爭馳羣鳥散 鬬伎百花團 遇聖人知幸 承恩物自歡 洛橋將舉燭 醉舞拂歸鞍

愷宴惟今席 餘歡殊未窮 入雲歌嫋嫋 向日伎叢叢 駛管催酣興 留關待曲終 長安若爲樂 應與萬方同

金壇啓曙闈 真氣肅微微 落月銜仙竇 初霞拂羽衣 香隨龍節下 雲逐鳳簫飛 暫住蓬萊戲 千年始一歸

窈窕流精觀 深沈紫翠庭 金匳調上藥 寶案讀仙經 作賦看神雨 乘槎辨客星 秪應謝人俗 輕舉托雲軿

金爐承道訣 玉牒啓玄機 雲逐笙歌度 星流宮殿飛 乘風嬉浩蕩 窺月弄光輝 唯有三山鶴 應同千載歸

道記開中籙 真官表上清 焚香三鳥至 煉藥九仙成 天上靈書下 空中妙伎迎 迎來出煙霧 渺渺戲蓬瀛

西掖持醇酒 東山就白雲 開軒綠池映 命席紫蘭芬 舞度花爲伴 鶯來管作羣 太平多樂事 春物共氛氳

涼風吹夜雨 蕭瑟動寒林 正有高堂宴 能忘遲暮心 軍中宜劒舞 塞上重笳音 不作邊城將 誰知恩遇深

窈窕留清館 虛徐步晚陰 水連伊闕近 樹接夏陽深 柳蔓憐垂拂 藤梢愛上尋 訝君軒蓋侶 非復俗人心

鳳吹遙將斷 龍旗送欲還 傾都邀節使 傳酌緩離顏 春磧沙連海 秋城月對關 和戎因賞魏 定遠莫辭班

東山懷臥理 南省悵悲翁 共見前途促 何知後會同 莫輕一筵宴 明日半成空 況爾新離闕 思歸迷夢中

疇昔同聲友 騫飛出鳳池 風雲一蕩薄 日月屢參差 此別黃葉下 前期安可知 誰憐楚南樹 不爲歲寒移

常時好閑獨 朋舊少相過 及爾宣風去 方嗟別日多 淮流春晼晚 江海路蹉跎 百歲屢分散 歡言復幾何

將星移北洛 神雨避東京 爲負剛腸譽 還追強項名 白雲向伊闕 黃葉散昆明 多謝弦歌宰 稀聞桴鼓聲

聞道長岑令 奮翼宰旅門 長安東陌上 送客滿朱軒 琴爵留佳境 山池借好園 茲遊恨不見 別後綴離言

河朔人無歲 荆南義廩開 將興汎舟役 必仗濟川才 夜月臨江浦 春雲歷楚臺 調飢坐相望 繡服幾時回

漢掖通沙塞 邊兵護草腓 將行司馬令 助以鐵冠威 白露鷹初下 黃塵騎欲飛 明年春酒熟 留酌二星歸

斗酒貽朋愛 躊躕出御溝 依然四牡別 更想八龍遊 密親仕燕冀 連年邇寇讐 因君閱河朔 垂淚語幽州

青組言從史 鴻都忽見求 款言人向老 飲別歲方秋 髣髴長安陌 平生是舊遊 何時復相遇 宛在水中流

數步圓塘水 雙鴻戢羽儀 一飛喬木上 一返故林垂 澹泊含秋景 虛明抱夜規 無因留絕翰 雲海意差池

絲管清且哀 一曲傾一杯 氣將然諾重 心向友朋開 古木無生意 寒雲若死灰 贈君芳杜草 爲植建章臺

縉雲連省閣 溝水遽西東 然諾心猶在 榮華歲不同 孤城臨楚塞 遠樹入秦宮 誰念三千里 江潭一老翁

孤城抱大江 節使往朝宗 果是臺中舊 依然水上逢 京華遙比日 疲老颯如冬 竊羨能言鳥 銜恩向九重

和玉悲無已 長沙宦不成 天從扇枕願 人遂倚門情 方外懷司馬 江東憶步兵 問君棲泊處 空嶺夜猿驚

送客之江上 其人美且才 風波萬里闊 故舊十年來 劒拔蛟隨斷 弓張鳥自摧 陽橋書落落 驛馬定先回

昔濫貂蟬長 同承雨露霏 今參魚鱉守 望美洞庭歸 浦樹懸秋影 江雲燒落輝 離魂似征帆 恆往帝鄉飛

離筵非燕喜 別酒正銷魂 念汝猶童孺 嗟予隔遠藩 津亭拔心草 江路斷腸猿 他日將何見 愁來獨倚門

異壤同羈竄 途中喜共過 愁多時舉酒 勞罷或長歌 南海風潮壯 西江瘴癘多 於焉復分手 此別傷如何

老親依北海 賤子棄南荒 有淚皆成血 無聲不斷腸 此中逢故友 彼地送還鄉 願作楓林葉 隨君度洛陽

二年共遊處 一旦各西東 請君聊駐馬 看我轉征蓬 畫鷁愁南海 離駒思北風 何時似春雁 雙入上林中

握手與君別 歧路贈一言 曹卿禮公子 楚媼饋王孫 倏爾生六翮 翻飛戾九門 常懷客鳥意 會答主人恩

惠好交情重 辛勤世事多 荆南久爲別 薊北遠來過 寄目雲中鳥 留歡酒上歌 影移春復間 遲暮兩如何

江如曉天淨 石似暮霞張 征帆一流覽 宛若巫山陽 楚客思歸路 秦人謫異鄉 猿鳴孤月夜 再使淚沾裳

南土多爲寇 西江盡畏途 山行阻篁竹 水宿礙萑蒲 使越才應有 征蠻力豈無 空傳人贈劒 不見虎銜珠

江勢連山遠 天涯此夜愁 霜空極天靜 寒月帶江流 思起南征棹 文高北望樓 自憐如墜葉 泛泛侶仙舟

蘭成追宋玉 舊宅偶詞人 筆湧江山氣 文驕雲雨神 包胥非救楚 隨會反留秦 獨有東陽守 來嗟古樹春

旅竄南方遠 傳聞北使來 舊庭知玉樹 合浦識珠胎 白髮因愁改 丹心托夢廻 皇恩若再造 爲憶不然灰

北極辭明代 南溟宅放臣 丹誠由義盡 白髮帶愁新 鳥墜炎洲氣 花飛洛水春 平生歌舞席 誰憶不歸人

山城豐日暇 閉戶見天心 東曠迎朝色 西樓引夕陰 書觀千載近 學靜二毛深 忽有南風至 吹君堂上琴

危樓瀉洞湖 積水照城隅 命駕邀漁火 通家引鳳雛 山晴紅蘂匝 洲曉綠苗鋪 舉目思鄉縣 春光定不殊

湖上奇峰積 山中芳樹春 何知絕世境 來遇賞心人 清舊巖前樂 呦嚶鳥獸馴 靜言觀聽裏 萬法自成輪

晦日嫌春淺 江浦看湔衣 道傍花欲合 枝上鳥猶稀 共憶浮橋晚 無人不醉歸 寄書題此日 雁過洛陽飛

西楚茱萸節 南淮戲馬臺 寧知沅水上 復有菊花杯 亭帳憑高出 親朋自遠來 短歌將急景 同使興情催

忽驚石榴樹 遠出渡江來 戲問芭蕉葉 何愁心不開 微霜拂宮桂 淒吹掃庭槐 榮盛更如此 慙君獨見哀

富貴還鄉國 光華滿舊林 秋風樹不靜 君子歎何深 故老空懸劒 鄰交日散金 衆芳搖落盡 獨有歲寒心

日御臨雙闕 天街儼百神 雷茲作解氣 歲復建寅春 喜候開星驛 歡聲發市人 金環能作賦 來入管弦聲

世上求真客 天台去不還 傳聞有仙要 夢寐在茲山 朱闕青霞斷 瑤堂紫月閑 何時枉飛鶴 笙吹接人間

天明江霧歇 洲浦棹歌來 綠水逶迤去 青山相向開 城臨蜀帝祀 雲接楚王臺 舊知巫山上 遊子共徘徊

舊館分江日 悽然望落暉 相逢傳旅食 臨別換征衣 昔記山川是 今傷人代非 往來皆此路 生死不同歸

春色沅湘盡 三年客始回 夏雲隨北帆 同日過江來 水漫荆門出 山平郢路開 比肩羊叔子 千載豈無才

人務南亭少 風煙北院多 山花迷徑路 池水拂藤蘿 萍散魚時躍 林幽鳥任歌 悠然白雲意 乘興抱琴過

巫山雲雨峽 湘水洞庭波 九辨人猶擯 三秋鴈始過 旃裘吳地盡 髫薦楚言多 不果朝宗願 其如江漢何

除夜清樽滿 寒庭燎火多 舞衣連臂拂 醉坐合聲歌 至樂都忘我 冥心自委和 今年只如此 來歲知如何

仙浦生羅襪 神京染素衣 裨山期益峻 照日幸增輝 夕伴龍媒合 朝遊鳳輦歸 獨憐范甑下 思繞畫梁飛

婚禮知無賀 承家歎有輝 親迎驥子躍 吉兆鳳雛飛 溫席開華扇 梁門換褧衣 遙思桃李日 應賦採蘋歸

旅泊青山夜 荒庭白露秋 洞房懸月影 高枕聽江流 猿響寒巖樹 螢飛古驛樓 他鄉對搖落 倂覺起離憂

碣館英靈在 瑤山美諡尊 剪桐悲曩戲 攻玉愴新恩 宮仗傳馳道 朝衣送國門 千秋穀門外 明月照西園

梁國深文雅 淮王愛道仙 帝歡同宴日 神奪上賓年 旒旐飛行樹 帷宮宿野煙 指言君愛弟 揮淚滿山川

西華三公族 東闈五可才 玉環初受慶 金玦反逢灾 桂殿花空落 桐園月自開 朝雲將暮雨 長繞望思臺

昔日三朝路 逶迤四望車 繡腰長命綺 隱髻連枝花 今春戾園樹 索然無歲華 共傷千載後 惟號一王家

五瑞分王國 雙珠映后家 文飛書上鳳 武結笥中蛇 出豫榮前馬 迴鸞喪後車 衮衣將錫命 泉路有光華

國騁雙騏驥 庭儀兩鳳皇 將星連相位 玉樹伴金鄉 歌舞侯家豔 軒裘戚里光 安知杜陵下 碑版已相望

王宰丹青化 春卿禮樂才 緇衣傳舊職 華衮贈新哀 路泣羣官送 山嘶駟馬廻 佳辰無白日 賓閣有青苔

門歌出野田 冠帶寢窮泉 萬事皆身外 平生尚目前 西垣紫泥綍 東岳白雲篇 自惜同聲處 從今遂絕弦

相宅隆坤寶 承家占海封 庭中男執雁 門外女乘龍 鳴玉遊三省 摐金侍九重 一朝賓客散 留劒在青松

歎息書林友 才華天下選 並賦三陽宮 集詩集賢殿 具物衣如在 咄嗟長不見 既哀薤露詞 豈忘平生眷

海岱英靈氣 膠庠禮樂資 風流滿天下 人物擅京師 疾起揚雄賦 魂遊謝客詩 從今好文主 遺恨不同時

象設存華館 威儀下墓田 鳳池傷舊草 麟史泣遺編 帷蓋墟煙沒 干旌隴日懸 古來埋玉樹 流恨滿山川

錦帳爲郎日 金門待詔時 楊宮先上賦 柏殿幾連詩 瞬息琴歌斷 淒涼簫挽悲 那堪霸陵岸 回首望京師

宅兆西陵上 平生雅志從 城臨丹闕近 山望白雲重 會葬知元伯 看碑識蔡邕 無由接神理 揮涕向青松

常時好賓客 永日對弦歌 是日歸泉下 傷心無奈何 墓庭人已散 祭處鳥來過 碑石生苔蘚 榮名豈復多

忠鯁難爲事 平生盡畏途 如弦心自直 秀木勢恆孤 詔葬南陵道 神遊北斗樞 貴門傳萬石 餘慶在雙珠

爵位題龍旐 威儀出鳳城 路傍人泣送 門外馬嘶迎 萬事非吾有 千悲是世情 昔焉稱夏日 今也謚冬卿

窅然長夜臺 舉世可哀哉 泉戶一朝閉 松風四面來 石碑填駮蘚 珠服聚塵埃 誰言遼東鶴 千年往復廻

蒲密遙千載 鳴琴始一追 公卿傳世範 仁義續靈基 不待南遊祿 何先北帝期 玉棺從此閉 金鼎代相欺

客來已兩春 更瞻韶光早 花鳥既環合 江山復駢抱 樓形寫北潭 堞勢凌青島 白雲謝歸鴈 馳懷洛陽道

離憂耿未和 春慮忽蹉跎 擇木猿知去 尋泥燕獨過 驚花飜霽日 垂柳拂煙波 激意屢怡賞 無如鄉念何

客心驚暮序 賓鴈下滄洲 共賞重陽節 言尋戲馬遊 湖風扶戍柳 江雨暗山樓 且酌東籬酒 聊祛南國憂

遠水沈西日 寒沙聚夜鷗 平湖乘月滿 飛棹接星流 黃葉鳴淒吹 蒼葭掃暗洲 願移滄浦賞 歸待潁川遊

灣潭幽意深 杳靄涌寒岑 石痕秋水落 嵐氣夕陽沈 澄徹天爲底 淵玄月作心 青溪非大隱 歸弄白雲潯

晚景寒鵶集 秋風旅鴈歸 水光浮日出 霞彩暎江飛 洲白蘆花吐 園紅柿葉稀 長沙卑溼地 九月未成衣

郡館臨清賞 開扃坐白雲 訟虛棠戶曙 觀靜竹簷曛 懸榻迎賓下 趨庭學禮聞 風傳琴上意 遙向日華紛

層觀遠沈沈 鸞旗九日臨 帷宮壓水岸 步輦入煙岑 枝上萸新採 樽中菊始斟 願陪歡樂事 長與歲時深

茂先王佐才 作牧楚江隈 登樓正欲賦 復遇仲宣來 黃鵠飛將遠 雕龍文爲開 寧知昔聯事 聽曲有餘哀

昔時陪二賢 纓冕會神仙 一去馳江海 相逢共播遷 無因千里駕 忽覩四愁篇 覽諷歡何已 歡終徒愴然

拜門傳漏晚 寓直索居時 昔重安仁賦 今稱伯玉詩 鴛池滿不溢 雞樹久逾滋 夙夜懷山甫 清風詠所思

羽客今何在 空尋伊洛間 忽聞歸苦縣 復想入函關 未作千年別 猶應七日還 神仙不可見 寂寞返蓬山

水殿臨丹籞 山樓繞翠微 昔遊人託乘 今幸帝垂衣 澗篠緣峰合 巖花逗浦飛 朝來江曲地 無處不光輝

崖巘萬尋懸 居高敞御筵 行戈疑駐日 步輦若登天 城闕霧中近 關河雲外連 謬陪登岱駕 欣奉濟汾篇

桂宮明月夜 蘭殿起秋風 雲漢彌年阻 星筵此夕同 倏來疑有處 旋去已成空 睿作鈞天響 魂飛在夢中

仙蹕九成臺 香筵萬壽杯 一旬初降雨 二月早聞雷 葉向朝霽密 花含宿潤開 幸承天澤豫 無使日光催

上日登樓賞 中天御輦飛 後庭聯舞唱 前席仰恩輝 睿作風雲起 農祥雨雪霏 幸陪人勝節 長願奉垂衣

青陽御紫微 白雲下彤闈 浹壤流天霈 綿區灑帝輝 水如銀度燭 雲似玉披衣 爲得因風起 還來就日飛

望幸紆千乘 登高自九重 臺疑臨戲馬 殿似接疏龍 捧篋萸香遍 稱觴菊氣濃 更看仙鶴舞 來此慶時雍

初日承歸旨 秋風起贈言 漢珠留道味 江璧返真源 地出南關遠 天迴北斗尊 寧知一柱觀 却啓四禪門

湧塔臨玄地 高層瞰紫微 鳴鑾陪帝出 攀橑翊天飛 慶洽重陽壽 文含列象輝 小臣叨載筆 欣此頌巍巍

清蹕幸禪樓 前驅歷御溝 還疑九日豫 更想六年遊 聖藻輝纓絡 仙花綴冕旒 所欣延億載 寧祗慶重秋

紫禁乘宵動 青門訪水嬉 貴遊鱣序集 仙女鳳樓期 合宴簪紳滿 承恩雨露滋 北辰還捧日 東館幸逢時

制蹕乘驪阜 迴輿指鳳京 南山四皓謁 西嶽兩童迎 雲幄臨懸圃 霞杯薦赤城 神明近茲地 何必往蓬瀛

洛渚問吳潮 吳門想洛橋 夕煙楊柳岸 春水木蘭橈 城邑南樓近 星辰北斗遙 無因生羽翼 輕舉托還飆

徭役苦流滯 風波限泝洄 江流通地骨 山道繞天台 有鳥圖南去 無人見北來 閉門滄海曲 雲霧待君開

展驥旌時傑 談雞美代賢 暫離仙掖務 追送近郊筵 地慘金商節 人康璧假田 從來昆友事 咸以佩刀傳

淮源之水清 可以濯君纓 彼美稱才傑 親人佇政聲 歲寒疇曩意 春晚別離情 終歎臨岐遠 行看擁傳榮

端揆凝邦績 台階闡國猷 方崇大廈棟 忽逝巨川舟 白日銘安在 清風頌獨留 死生恩命畢 零落掩山丘

暮歸泉壤隔 朝發城池戀 漢畤結愁陰 秦陵下悲霰 駸駸百駟馳 憫憫羣龍餞 石馬徒自施 玉人終不見

玉顏生漢渚 湯沐榮天女 金縷化邙塵 哀榮感路人 鳳皇曾作伴 螻蟻忽爲親 疇日成蹊處 穠華不復春

宇內文儒重 朝端禮命優 立言多啓沃 論道盛謀猷 顧日琴安在 衝星劍不留 徒懷東武襚 更掩北原丘

湯沐三千賦 樓臺十二重 銀鑪稱貴幸 玉輦盛過逢 嬪則留中饋 娥輝沒下舂 平陽百歲後 歌舞爲誰容

賓衞儼相依 橫門啓曙扉 靈陰蟾兔缺 仙影鳳皇飛 一水秋難渡 三泉夜不歸 況臨青女節 瑤草更前哀

上月重陽滿 中天萬乘來 萸依佩裏發 菊向酒邊開 聖澤煙雲動 宸文象緯迴 小臣無以荅 願奉億千杯

化塔龍山起 中天鳳輦迂 綵旒牽畫剎 雜珮冒香萸 寶葉擎千座 金英漬百盂 秋雲飄聖藻 霄極捧連珠

餞酒臨豐樹 褰帷出魯陽 蕙蘭春已晚 桐柏路猶長 祖逖方城鎮 安期外氏鄉 從來二千石 天子命唯良

國爲休徵選 輿因仲舉題 山川襄野隔 朋酒灞亭暌 零雨征軒騖 秋風別驥嘶 驪歌一曲罷 愁望正淒淒

重九開科曆 千齡逢聖紀 爰豫矚秦坰 昇高臨灞涘 玉醴浮仙菊 瓊筵薦芳芷 一聞帝舜歌 歡娛良未已

寶臺聳天外 玉輦步雲端 日麗重陽景 風搖季月寒 梵堂遙集鴈 帝樂近翔鸞 願獻延齡酒 長承湛露歡

蒼茫南塞地 明媚上春時 目極傷千里 懷君不自持 征車別岐路 斜日下崦嵫 一歎軺軒阻 悠悠即所思

暮節乘原野 宣遊俯崖壁 秋登華實滿 氣嚴鷹隼擊 仙菊含霜泛 聖藻臨雲錫 願陪九九辰 長奉千千曆

寶宮星宿劫 香塔鬼神功 王遊盛塵外 睿覽出區中 日宇開初景 天詞掩大風 微臣謝時菊 薄采入芳叢

天道寧殊俗 慈仁乃戢兵 懷荒寄赤子 忍愛鞠蒼生 月下瓊娥去 星分寶婺行 關山馬上曲 相送不勝情

憑軒聊一望 春色幾芬菲 野外煙初合 樓前花正飛 嬌鶯弄新響 斜日散餘暉 誰忍孤遊客 言念獨依依

令弟與名兄 高才振兩京 別序聞鴻燕 離章動鶺鴒 遠朋馳翰墨 勝地寫丹青 風月相思夜 勞望潁川星

睿賞叶通三 宸遊契重九 蘭將葉布席 菊用香浮酒 落日下桑榆 秋風歇楊柳 幸齊東戶慶 希薦南山壽

季月啓重陽 金輿陟寶坊 御旗橫日道 仙塔儼雲莊 帝蹕千官從 乾詞七曜光 顧慙文墨職 無以頌時康

潁川開郡邑 角宿分躔野 君非仲舉才 誰是題輿者 憫憫琴上鶴 蕭蕭路傍馬 嚴程若可留 別袂希再把

外牧資賢守 斯人奉帝俞 淮南膺建隼 渭北暫分符 坐歎煙波隔 行嗟物候殊 何年昇美課 迴首北城隅

煢煢孤思逼 寂寂長門夜 妾妬亦知非 君恩那不借 携琴就玉階 調悲聲未諧 將心託明月 流影入君懷

妙算申帷幄 神謀出廟廷 兩階文物備 七德武功成 校獵長楊苑 屯軍細柳營 將軍獻凱入 歌舞溢重城

何地早芳菲 宛在長門殿 夭桃色若綬 穠李光如練 啼鳥弄花疎 遊蜂飲香遍 歎息春風起 飄零君不見

秦地平如掌 層城入雲漢 樓閣九衢春 車馬千門旦 綠槐開復合 紅塵聚還散 日晚鬬雞還 經過狹斜看

君子事行役 再空芳歲期 美人曠延佇 萬里浮雲思 園槿綻紅豔 郊桑柔綠滋 坐看長夏晚 秋月照羅幃

高臺臨廣陌 車馬紛相續 回首思舊鄉 雲山亂心曲 遠望河流緩 周看原野綠 向夕林鳥還 憂來飛景促

憶昔王子晉 鳳笙遊雲空 揮手弄白日 安能戀青宮 豈無嬋娟子 結念羅幃中 憐壽不貴色 身世兩無窮

七澤雲夢林 三湘洞庭水 自古傳剽俗 有時逋惡子 令君出使車 行邁方靡靡 靜言芟枳棘 慎勿傷蘭芷

結交三十載 同遊一萬里 情爲契闊生 心由別離死 拜恩前後人 從宦差池起 今爾歸漢東 明珠報知己

任子徇遐祿 結友開舊襟 撰酌輟行歎 指途勤遠心 秋皛澄回壑 霽色肅明林 曖然青軒暮 浩思非所任

淇上風日好 紛紛沿岸多 綠芳幸未歇 泛濫此明波 采蘩憶幽吹 理棹想荆歌 鬱然懷君子 浩曠將如何

食盡須分散 將行幾願留 春兼三月閏 人擬半年遊 風俗同吳地 山川擁梓州 思君登棧道 猨嘯始應愁

危檻倚山城 風帆檻外行 日生滄海赤 潮落浙江清 秋晚遙峰出 沙乾細草平 西陵煙樹色 長見伍員情

自古東西路 舟車此地分 河聲梁苑夜 草色楚田曛 鴈已多南去 蟬猶在此聞 聖朝無諫獵 何計謁明君

爲儒早得名 爲客不憂程 春盡離丹闕 花繁到錦城 雪消巴水漲 日上劍關明 預想迴來樹 秋蟬已數聲

相見不相暌 一留日已西 軒涼庭木大 巷僻鳥巢低 背俗修琴譜 思家話藥畦 卜鄰期太華 同上上方梯

身向閑中老 生涯本豁然 草堂山水下 漁艇鳥花邊 窺井猨兼鹿 啼林鳥雜蟬 何時人事了 依此亦高眠

行役何時了 年年骨肉分 春風來漢棹 雪路入商雲 水險溪難定 林寒鳥異羣 相逢聊坐石 啼狖語中聞

花落杏園枝 驅車問路岐 人情誰可會 身事自堪疑 嶽雨狂雷送 溪槎漲水吹 家山如此景 幾處不相隨

島嶼遍含煙 煙中濟大川 山城猶轉漏 沙浦已搖船 海曙霞浮日 江遙水合天 此時空闊思 翻想涉窮邊

廣葦夾深流 蕭蕭到海秋 宿船橫月浦 驚鳥遶霜洲 雲濕淮南樹 笳清泗水樓 徒懸鄉國思 羈跡尚東游

歸日值江春 看花過楚津 草晴蟲網遍 沙曉浪痕新 蓮葉初浮水 鷗雛已狎人 漁心慚未遂 空厭路岐塵

困馬榆關北 那堪落景催 路行沙不絕 風與雪兼來 草得春猶白 鴻侵夏始迴 行人莫遠入 戍角有餘哀

誤入杏花塵 晴江一看春 菰蒲雖似越 骨肉且非秦 曲岸藏翹鷺 垂楊拂躍鱗 徒憐汀草色 未是醉眠人

清省宜寒夜 仙才稱獨吟 鐘來宮轉漏 月過閤移陰 鶴避燈前盡 芸高幄外深 想知因此興 暫動憶山心

泰華當公署 爲官興可知 硯和青靄凍 簾對白雲垂 峻掌光浮日 危蓮影入池 料於三考內 應惜德音移

江鐘寒夕微 江鳥望巢飛 木落山城出 潮生海棹歸 獨吟霜島月 誰寄雪天衣 此別三千里 關西信更稀

數萼初含雪 孤標畫本難 香中別有韻 清極不知寒 橫笛和愁聽 斜枝倚病看 朔風如解意 容易莫摧殘

莫話詩中事 詩中難更無 吟安一箇字 撚斷數莖鬚 險覓天應悶 狂搜海亦枯 不同文賦易 爲著者之乎

瑞雪落紛華 隨風一向斜 地平鋪作月 天迥撒成花 客滿燒煙舍 牛牽賣炭車 吾皇憂挾纊 猶自問君家

春意送殘臘 春晴融小洲 蒲茸纔簇岸 柳頰已遮樓 便有杯觴興 可攄羈旅愁 鳧鷖亦相狎 盡日戲清流

清流環綠篠 清景媚虹橋 鶯刷初遷羽 莎拳擬拆苗 細沙擢暖岸 淑景動和飆 倍憶同袍侶 相歡倒一瓢

一瓢歡自足 一日興偏多 幽意人先賞 疎叢蝶未過 知音新句苦 窺沼醉顏酡 萬慮從相擬 今朝欲奈何

江湖勞遍尋 祗自長愁襟 到處慵開口 何人可話心 登樓得句遠 望月抒情深 却憶山齋後 猿聲相伴吟

飛騎經巴棧 鴻恩及夏臺 將從天上去 人自日邊來 此處金門遠 何時玉輦迴 早平關右賊 莫待詔書催

善高天外遠 方丈海中遙 自有山神護 應無劫火燒 壞文侵古壁 飛劍出寒霄 何似蒼蒼色 嚴妝十七朝

浩浩看花晨 六街揚遠塵 塵中一丈日 誰是晏眠人 御柳舞着水 野鸎啼破春 徒云多失意 猶自惜離秦

在秦生楚思 波浪接禪關 塔礙高林鳥 窗開白日山 樹陰移草上 岸色透庭間 入內談經徹 空攜講疏還

馬蹄京洛岐 復此少閑時 老積滄洲夢 秋乖白閣期 平生五字句 一夕滿頭絲 把向侯門去 侯門未可知

此木韻彌全 秋霄學瑟弦 空知百餘尺 未定幾多年 古甲磨雲拆 孤根捉地堅 何當拋一幹 作蓋道場前

富者非義取 樸風爭肯還 紅塵不待曉 白首有誰閒 淺度四溟水 平看諸國山 只消年作劫 俱到總無間

直到南箕下 方諳漲海頭 君恩過銅柱 戎節限交州 犀占花陰臥 波衝瘴色流 遠夷非不樂 自是北人愁

辭天理玉簪 指日使雞林 猶有中華戀 方同積浪深 張帆度鯨口 銜命見臣心 渥澤遐宣後 歸期抵萬金

園裏先生塚 鳥啼春更傷 空餘八封樹 尚對一茅堂 白日埋杜甫 皇天無耒陽 如何稽古力 報答甚茫茫

冥心坐似癡 寢食亦如遺 爲覓出人句 秪求當路知 豈能窮到老 未信達無時 此道須天付 三光幸不私

寥寥天地內 夜魄爽何輕 頻見此輪滿 即應華髮生 不圓爭得破 纔正又須傾 人事還如此 因知倚伏情

栗杖出匡頂 百中無一枝 雖因野僧得 猶畏嶽神知 畫月冷光在 指雲秋片移 宜留引蹇步 他日訪峨嵋

瀉月聲不斷 坐來心益閑 無人知落處 萬木冷空山 遠憶雲容外 幽疑石縫間 那辭通曙聽 明日度藍關

默默守吾道 望榮來替愁 吟詩應有罪 當路却如讐 陸海儻難溺 九霄爭便休 敢言名譽出 天未白吾頭

勢能成岳仞 頃刻長崔嵬 瞑鳥飛不到 野風吹得開 一天分萬態 立地看忘回 欲結暑宵雨 先聞江上雷

上將擁黃鬚 安西逐指呼 離鄉俱少壯 到磧減肌膚 風雪夜防塞 腥羶朝繫胡 爲君樂戰死 誰喜作征夫

曉色教不睡 卷簾清氣中 林殘數枝月 髮冷一梳風 竝鳥含鐘語 欹荷隔霧空 莫疑營白日 道路本無窮

觸目盡如幻 幻中能幾時 愁來捨行樂 事去莫吞悲 白髮不由己 黃金留待誰 耕煙得銘誌 翻爲古人思

落筆勝縮地 展圖當晏寧 中華屬貴分 遠裔占何星 分寸辨諸岳 斗升觀四溟 長疑未到處 一一似曾經

山寒草堂暖 寂夜有良朋 讀易分高燭 煎茶取折冰 庭垂河半角 窗露月微稜 俱入論心地 爭無俗者憎

凌春帝子閣 偶眺日移西 浪勢平花塢 帆陰上柳堤 凝嵐藏宿翼 疊鼓碎歸蹄 只此長吟詠 因高思不迷

岡扉聊自啓 信步出波邊 野火風吹闊 春冰鶴啄穿 渚檣齊驛樹 山鳥入公田 未創孤雲勢 空思白閣年

故人江閣在 重到事悠悠 無爾向潭上 爲吾傾甕頭 空餘赤楓葉 墮落釣魚舟 疑是沖虛去 不爲天地囚

紫檀衣且香 春殿日尤長 此地開新講 何山鏁舊房 僧名喧北闕 師印續南方 莫惜青蓮喻 秦人聽未忘

才子紫檀衣 明君寵顧時 講昇高座懶 書荅重臣遲 瓶勢傾圓頂 刀聲落碎髭 還聞穿內去 隨駕進新詩

雲僧鑿山井 寒碧在中庭 況是分嵓眼 同來下石瓶 旁痕終變蘚 圓影即澄星 異夜天龍蟄 應聞說葉經

天涯緣事了 又造石霜微 不以千峰險 唯將獨影歸 有爲嫌假佛 無境是真機 到後流沙錫 何時更有飛

外邑官同隱 寧勞短吏趨 看雲情自足 愛酒逸應無 簟席彈碁子 衣裳惹印朱 仍聞陂水近 亦擬掉菰蒲

寺樓涼出竹 非與曲江賒 野火流穿苑 秦山疊入巴 風梢離衆葉 岸角積虛沙 此地鐘聲近 令人思未涯

代遠已難問 纍纍次古城 民田侵不盡 客路踏還平 作穴蛇分蟄 依岡鹿繞行 唯應風雨夕 鬼火出林明

一逕通高屋 重雲翳兩原 山寒初宿頂 泉落未知根 急雨洗荒壁 驚風開靜門 聽君吟廢夜 苦却建溪猿

一從諸事嬾 海上跡宜沉 吾道不當路 鄙人甘入林 雲垂方覓鶴 月濕始收琴 水石南州好 誰陪刻骨吟

曾宿三巴路 今來不願聽 雲根啼片白 峰頂擲尖青 護果憎禽啄 栖霜覷葉零 唯應臥嵐客 憐爾傍嵒扃

天高淮泗白 料子趨修程 汲水疑山動 揚帆覺岸行 雲離京口樹 鴈入石頭城 後夜分遙念 諸峰霜露生

出麾臨建水 下世在公堂 苦集休開篋 清資罷轉郎 瘴中無子奠 嶺外一妻孀 定是浮香骨 東歸就故鄉

嵐靄潤窗櫺 吟詩得冷癥 教餐有效藥 多媿獨行僧 雲濕煎茶火 冰封汲井繩 片扉深著掩 經國自無能

辟書來幾日 遂喜就嘉招 猶向風沙淺 非於甸服遙 時平無探騎 秋靜見盤雕 若遣關中使 煩君問寂寥

造化峰峰異 宜教岳德謙 靈蹤載籍古 怪刃刺雲尖 盤蹙陵陽壯 孤標建鄴瞻 霽餘堪洗目 青出謝家簷

明時應不諫 天幕稱仙才 聘入關中去 人從帝側來 詩窗盛島嶼 檄盾照風雷 幾度陪旄節 營巡海色迴

佩墨縣兼清 約關西近城 三峰豈不重 厚地戴猶輕 雪篠欹難直 風泉噴易橫 須知高枕外 長是勸民耕

細聲從嶠足 幽淡浸香墀 此境未開日 何人初見時 耗痕延黑蘚 淨罅吐微澌 應有喬梢鶴 下來當飲之

此地似商嶺 雲霞空往還 衰條難定鳥 缺月易依山 野色耕不盡 溪容釣自閑 分因多臥退 百計少相關

不醉長安酒 冥心只似師 望山吟過日 伴鶴立多時 溝遠流聲細 林寒綠色遲 菴西蘿月夕 重約語空期

忍苦待知音 無時省廢吟 始爲分路客 莫問向隅心 嶠翠藏幽瀑 枝風下曉禽 憶君秋欲盡 馬上秣陵砧

舊客東歸遠 長安詩少朋 去愁分磧鴈 行計逐鄉僧 華岳無時雪 黃河漫處冰 知辭國門路 片席認西陵

北鄙征難盡 詩愁滿去程 廢巢侵燒色 荒塚入鋤聲 逗野河流濁 離雲磧日明 幷州戎壘地 角動引風生

楊柳城初鏁 輪蹄息去蹤 春流無舊岸 夜色失諸峰 影動漁邊火 聲遲話後鐘 明朝廻去鴈 誰向北郊逢

洪州向西顧 不忍暫忘君 記得瀑泉落 省同幽鳥聞 一廻經雨雹 長有剩風雲 未定却栖息 前頭江海分

掃庭秋漏滴 接話貴忘眠 靜夜人相語 低枝鳥暗遷 星圍南極定 月照斷河連 後會花宮子 應開石上禪

年光離岳色 帶疾臥南原 白日與無事 俗人嗔閉門 樵魚臨片水 野鹿入荒園 莫問榮華事 清霜點髮根

天涯兵火後 風景畏臨門 骨肉到時節 團圓因夢魂 池塘營水眼 嶺嶠結花根 耳縱聽歌吹 中心不可論

何年話尊宿 瞻禮此堂中 入郭非無路 歸林自學空 濺瓶雲嶠水 逆磬雪川風 時說南廬事 知師用意同

海雲山上寺 每到每開襟 萬木長不住 細泉聽更深 蜩沾高雨斷 鳥遇夕嵐沈 此地良宵月 秋懷隔楚砧

爲縣瀟湘水 門前樹配苔 晚吟公籍少 春醉積林開 滌硯松香起 擎茶岳影來 任官當此境 更莫夢天台

邊寒來所闊 今日復明朝 河凌堅通馬 胡雲缺見雕 砂中程獨泣 鄉外隱誰招 廻首若經歲 靈州生柳條

及第兼歸覲 宜忘涉驛勞 青雲重慶少 白日一飛高 轉楚聞啼狖 臨湘見疊濤 海陽沈飲罷 何地佐旌旄

鄉路穿京過 寧心去少同 日斜尋闊磧 春盡逐歸鴻 獨樹河聲外 凝笳塞色中 憐君到此處 却背老萊風

殘臘即又盡 東風應漸聞 一宵猶幾許 兩歲欲平分 燎暗傾時斗 春通綻處芬 明朝遙捧酒 先合祝堯君

香門接巨壘 畫角間清鐘 北固一何峭 西僧多此逢 天垂無際海 雲白久晴峰 旦暮然燈外 濤頭振蟄龍

罷講巡巖塢 無窮得野情 臘高猶伴鹿 夏滿不歸城 雲朵緣崖發 峰陰截水清 自然雙洗耳 唯任白毫生

仙鶴曾鳴處 泉兼半井苔 直峰拋影入 片月瀉光來 瀲灩侵顏冷 深沉慰眼開 何因值舟頂 滿汲石瓶廻

先生不折桂 謫去抱何冤 已葬離燕骨 難招入劒魂 旅墳低却草 稚子哭勝猿 冥寞如搜句 宜邀賀監論

青斾低寒水 清笳出曉風 鳥來傷賈傅 馬立葬滕公 松柏青山上 城池白日中 一朝今古隔 惟有月明同

前心奈兵阻 悔作豫章分 芳草未歸日 故人多是墳 帆行出岫雨 馬踐過江雲 此地一罇酒 當時皆以文

一檣懸五兩 此日動歸風 客路拋湓口 家林入鏡中 譚餘雲出嶠 詠苦月欹空 更若看鳷鵲 何人夜坐同

西城疾病日 此地少尋君 古跡春猶在 遙泉夜盡聞 片時三處雨 九疊幾重雲 到者皆忘寐 神精與俗分

池上分行種 公庭覺少塵 根離潮水岸 韻爽判曹人 正午廻魚影 方昏息鷺身 無時不動詠 滄島思方頻

一檣千里外 隱者興宜孤 落日長邊海 秋風滿故都 掩關苔色老 盤逕葉聲枯 匡岳來時過 遲廻絕頂無

霽動江池色 春殘一去游 菰風生馬足 槐雪滴人頭 北闕塵未起 南山青欲流 如何多別地 却得醉汀洲

春飲一杯酒 便吟春日詩 木梢寒未覺 地脉暖先知 鳥囀星沈後 山分雪薄時 賞心無處說 悵望曲江池

少年雲溪裏 禪心夜更閑 煎茶留靜者 靠月坐蒼山 露白鐘尋定 螢多戶未關 嵩陽大石室 何日譯經還

日月出又沒 臺城空白雲 雖寬百姓土 漸缺六朝墳 禾黍是亡國 山河歸聖君 松聲驟雨足 幾寺晚鐘聞

靜節灌園餘 得非成隱居 長當庚子日 獨拜五經書 白浪吹亡國 秋霜洗大虛 門前是京口 身外不營儲

丘中久不起 將謂詔書來 及見凌雲說 方知掩夜臺 白衣歸北路 玄造亦遺才 世上亡君後 詩聲更大哉

一雨西城色 陶家心自清 山銜中郭分 雲卷下湖程 公署聞流木 人煙入廢城 難忘楚盡處 新有越吟生

任官征戰後 度日寄閑身 封卷還高客 飛書問野人 廢田教種糓 生路遣尋薪 若起柴桑興 無先漉酒巾

輕帆下闊流 便泊此沙洲 湖影撼山朵 日陽燒野愁 白波爭起倒 青嶼或沈浮 是際船中望 東南仞仞秋

門外報春牓 喜君天子知 舊愁渾似雪 見日總消時 塔下牡丹氣 江頭楊柳絲 風光若有分 無處不相宜

銘旌歸故里 猿鳥亦悽然 已葬桐江月 空廻建水船 客傳爲郡日 僧說讀書年 恐有吟魂在 深山古木邊

山下望山上 夕陽看又曛 無人醫白髮 少地著新墳 歲代殊相遠 賢愚旋不分 東歸聊一弔 亂木倚寒雲

昔時亦雲雨 今時亦雲雨 自是荒淫多 夢得巫山女 從來聖明君 可聽妖魅語 只今峰上雲 徒自生容與

長帆挂短舟 所願疾如箭 得喪一驚飄 生死無良賤 不謂天不祐 自是人苟患 嘗言海利深 利深不如淺

百戰已休兵 寒雲愁未歇 血染長城沙 馬踏征人骨 早得用蛾眉 免陷邊戍卒 始知髦頭星 不在彎弓沒

筇杖六尺許 坐石流泉所 舉頭看古松 似對仙鶴語 是時天氣清 四迥無塵侶 顧我笑相迎 知有丹砂異

垂竿朝與暮 披簑臥橫楫 不問清平時 自樂滄波業 長畏不得閑 幾度避遊畋 當笑釣臺上 逃名名却傳

一從殺貴妃 春來花無意 此地縱千年 土香猶破鼻 寵既出常理 辱豈同常死 一等異於衆 傾覆皆如此

游子雖惜別 一去何時見 飛鳥猶戀巢 萬里亦何遠 妾願化爲霜 日日下河梁 若能侵鬢色 先染薄情郎

末秋雲木輕 蓮折晚香清 雨下侵苔色 雲涼出浪聲 疊帆依岸盡 微照夾隄明 渡吏已頭白 遙知客姓名

正是花時節 思君寢復興 市沽終不醉 春夢亦無憑 岳面懸青雨 河心走濁冰 東門一條路 離恨鎮相仍

君吟十二載 辛苦必能官 造化猶難隱 生靈豈易謾 猿跳高岳靜 魚擺大江寬 與我爲同道 相留夜話闌

寂寥雖下邑 良宰有清威 苦節長如病 爲官豈肯肥 山多村地狹 水淺客舟稀 上國搜賢急 陶公早晚歸

莫怪苦吟遲 詩成鬢亦絲 鬢絲猶可染 詩病却難醫 山暝雲橫處 星沈月側時 冥搜不可得 一句至公知

高閣水風清 開門日送迎 帆張獨鳥起 樂奏大魚驚 驟雨拖山過 微風拂面生 閑吟雖得句 留此謝多情

十九條平路 言平又嶮巇 人心無算處 國手有輸時 勢逈流星遠 聲乾下雹遲 臨軒才一局 寒日又西垂

僻居門巷靜 竟日坐階墀 鵲喜雖傳信 蛩吟不見詩 筍抽通舊竹 梅落立閑枝 此際無塵撓 僧來稱所宜

官小任還重 命官難偶然 皇恩輕一邑 赤子病三年 瘦馬稀飡粟 羸童不識錢 如君清苦節 到處有人傳

相送短亭前 知君愚復賢 事多憑夜夢 老爲待明年 春樹添山脊 晴雲學曉煙 雄文有公道 此別莫澘然

因詩相識久 忽此告臨途 便是有船發 也須容市沽 精吟五箇字 穩泛兩重湖 長短逢公道 清名振帝都

因亂事空王 孤心亦不傷 梵僧爲骨肉 柏寺作家鄉 眼閉千行淚 頭梳一把霜 詩書不得力 誰與問蒼蒼

北風沙漠地 吾子遠從軍 官路雖非遠 詩名要且聞 蟬悲欲落日 鵰下擬陰雲 此去難相戀 前山摻袂分

一別幾寒暄 迢迢隔塞垣 相思長有事 及見却無言 靜坐將茶試 閑書把葉翻 依依又留宿 圓月上東軒

大片向空舞 出門肌骨寒 路岐平即易 溝壑滿應難 兔穴歸時失 禽枝宿處乾 豪家寧肯厭 五月畫圖看

寂寞掩荆扉 昏昏坐欲癡 事無前定處 愁有併來時 日影纔添線 鬢根已半絲 明庭正公道 應許苦心詩

糲食擁敗絮 苦吟吟過冬 稍寒人却健 太飽事多慵 樹老生煙薄 牆陰貯雪重 安能只如此 公道會相容

一歲幾盈虧 當軒重此期 幸無偏照處 剛有不明時 色靜雲歸早 光寒鶴睡遲 相看吟未足 皎皎下疎籬

極目望空闊 馬羸程又賒 月生方見樹 風定始無沙 楚水辭魚窟 燕山到雁家 如斯名利役 爭不老天涯

九衢南面色 蒼翠絕纖塵 寸步有閑處 百年無到人 禁林寒對望 太華淨相鄰 誰與羣峰並 祥雲瑞露頻

高岡微雨後 木脫草堂新 惟有疎慵者 來看淡薄人 竹牙生礙路 松子落敲巾 麤得玄中趣 當期宿話頻

獨立憑危闌 高低落照間 寺分一派水 僧鎖半房山 對面浮世隔 垂簾到老閑 煙雲與塵土 寸步不相關

南嶽古般若 自來天下知 翠籠無價寺 光射有名詩 一水湧獸跡 五峰排鳳儀 高僧引閑步 晝出夕陽歸

一片無塵地 高連夢澤南 僧居跨鳥道 佛影照魚潭 朽枿雲斜映 平蕪日半涵 行行不得住 回首望煙嵐

鹿門山上寺 突兀盡無塵 到此修行者 應非取次人 鳥過驚石磬 日出礙金身 何計生煩惱 虛空是四鄰

喜到重湖北 孤州橫晚煙 鷺銜魚入寺 鵶接飯隨船 松檜君山逈 菰蒲夢澤連 與師吟論處 秋水浸遙天

浪高風力大 挂席亦言遲 及到堪憂處 爭如未濟時 魚龍侵莫測 雷雨動須疑 此際情無賴 何門寄所思

動步憂多事 將行問四鄰 深山不畏虎 當路却防人 豪富田園廢 疲羸屋舍新 自慙爲旅客 無計避煙塵

妄動遠拋山 其如餒與寒 投人言去易 開口說貧難 澤國雲千片 湘江竹一竿 時明未忍別 猶待計窮看

欲往幾經年 今來意豁然 江風長借客 岳雨不因天 戲鷺飛輕雪 驚鴻呌亂煙 晚秋紅藕裏 十宿寄漁船

四遠參尋徧 修行却不行 耳邊無俗語 門外是前生 塔見移來影 鐘聞過去聲 一齋唯默坐 應笑我營營

怪得意相親 高攜一軸新 能搜大雅句 不似小乘人 嶽麓擎枯檜 瀟湘吐白蘋 他年遇同道 爲我話風塵

憶昔與吾師 山中靜論時 總無方是法 難得始爲詩 凍犬眠乾葉 飢禽啄病梨 他年白蓮社 猶許重相期

曾居五老峰 所得共誰同 才大天全與 吟精楚欲空 客來庭減日 鳥過竹生風 早晚搖輕拂 重歸瀑布中

淒涼繐幕下 香吐一燈分 鬬老輸寒檜 留閑與白雲 挈盂曾幾度 傳衲不教焚 泣罷重回首 暮山鐘半聞

靜景憑高望 光分翠嶂開 嶮飛千尺雪 寒撲一聲雷 過去雲衝斷 旁來燒隔廻 何當住峰下 終歲絕塵埃

獨上上方上 立高聊稱心 氣衝雲易黑 影落縣多陰 有雲草不死 無風松自吟 會當求大藥 他日復追尋

常貴西山鳥 銜恩在玉堂 語傳明主意 衣拂美人香 緩步尋珠網 高飛上畫梁 長安頻道樂 何日從君王

秋江清淺時 魚過亦頻窺 却爲分明極 翻成所得遲 浴偎紅日色 棲壓碧蘆枝 會共鵷同侶 翺翔應可期

數朵欲傾城 安同桃李榮 未嘗貧處見 不似地中生 此物疑無價 當春獨有名 遊蜂與蝴蝶 來往自多情

共賀登科後 明宣入紫宸 又看重試榜 還見苦吟人 此得名渾別 歸來話亦新 分明一枝桂 堪動楚江濱

騷人久不出 安得國風清 擬掘孤墳破 重教大雅生 皇天高莫問 白酒恨難平 悒怏寒江上 誰人知此情

垂鬚長似髮 七十色如黳 醉眼青天小 吟情太華低 千年松繞屋 半夜雨連溪 邛蜀路無限 往來琴獨攜

春往海南邊 秋聞半夜蟬 鯨吞洗鉢水 犀觸點燈船 島嶼分諸國 星河共一天 長安却迴日 松偃舊房前

高節諫垣客 白雲居靜坊 馬飢餐落葉 鶴病曬殘陽 野霧昏朝燭 溪牋惹御香 相招倚蒲壁 論句夜何長

桂水淨和天 南歸似謫仙 繫絛輕象笏 買布接蠻船 海氣蒸鼙軟 江風激箭偏 罷郎吟亂裏 帝遠豈知賢

落葉濺吟身 會棊雲外人 海枯搜不盡 天定著長新 月上分題遍 鐘殘布子勻 忘餐二絕境 取意鑄陶鈞

四十五秋宵 月分千里毫 冷沈中嶽短 光溢太行高 不寐清人眼 移棲濕鶴毛 露華臺上別 吟望十年勞

泉齊嶺鳥飛 雨熟荔枝肥 南斗看應近 北人來恐稀 潮浮廉使宴 珠照島僧歸 幕下逢遷拜 何官着茜衣

圭峰秋後疊 亂葉落寒墟 四五百竿竹 二三千卷書 雲深猿拾栗 雨霽蟻緣蔬 只隔門前水 如同萬里餘

敲驢吟雪月 謫出國西門 行傍長江影 愁深汨水魂 笻攜過竹寺 琴典在花村 飢拾山松子 誰知賈傅孫

衝風仍躡凍 提轡手頻呵 得事應須早 愁人不在多 雪田平入塞 煙郭曲隨河 飜憶江濤裏 船中睡蓋蓑

中路行僧謁 郵亭話海濤 劒搖林狖落 旗閃岳禽高 苔長空州獄 花開夢省曹 濮陽流政化 一半布風騷

缾枕繞腰垂 出門何所之 毳衣霑雨重 椶笠看山欹 夜觀入枯樹 野眠逢斷碑 鄰房母淚下 相課別離詞

獻策赴招攜 行宮積翠西 挈囊秋卷重 轉棧晚峰齊 踏月趨金闕 拂雲看御題 飛鳴豈回顧 獨鶴困江泥

奉詔向軍前 朱袍暎雪鮮 河橋吹角凍 嶽月卷旗圓 僧救焚經火 人修著釣船 六州安撫後 萬戶解衣眠

海嶽兩無邊 去來都偶然 齒因吟後冷 心向靜中圓 蟲網花間井 鴻鳴雨後天 葉書歸舊寺 應附載鐘船

天柱暮相逢 吟思天柱峰 墨研青露月 茶吸白雲鐘 臥語身黏蘚 行禪頂拂松 探玄爲一決 明日去臨邛

此道背於時 攜歸一軸詩 樹沈孤鳥遠 風逆蹇驢遲 草入吟房壞 潮衝釣石移 恐傷歡覲意 半路摘愁髭

行李一枝藤 雲邊曉扣冰 丹經如不謬 白髮亦何能 淺井仙人鏡 明珠海客燈 乃知真隱者 笑就漢廷徴

諸方游幾臘 五夏五峰銷 越講迎騎象 蕃齋懺射鵰 冷筇和雪倚 朽櫟帶雲燒 從此西林老 瞥然三萬朝

詩道世難通 歸寧楚浪中 早程殘嶽月 夜泊隔淮鐘 一鏡隨雙鬢 全家老半峰 無成來往過 折盡謝亭松

雲明天嶺高 刺郡輟仙曹 危棧窺猿頂 公庭埽鶴毛 出軍青壁罅 話道白眉毫 遠集歌謠客 州前泊幾艘

病臥四更後 愁聞報早衙 隔關沈水鳥 侵郭噪園鴉 吏瘦餐溪栢 身羸憑海槎 滿朝吟五字 應不老煙霞

山亦懷恩地 高禽盡下飛 吏穿霞片望 僧埽月稜歸 省拜墀煙近 林居玉漏微 曾令駐錫話 聊用慰攀依

川上值樓開 寒山四面來 竹吹人語遠 峰礙鳥飛迴 生死別離陌 朝昏雲雨堆 誰知獨立意 濺淚落莓苔

散花留內殿 宮女夢談禪 樹杪開樓鎖 雲中認嶽蓮 溪聲過長耳 筇節出羸肩 飛句相招宿 多逢有月天

南歸來取別 窮巷坐青苔 一盞薄醨酒 數枝零落梅 潮生楚驛閉 星在越樓開 明日望君處 前臨風月臺

開門風雪頂 上徹困飛禽 猿戲青冥裏 人行紫閣陰 臘泉冰下出 夜磬月中尋 盡欲居巖室 如何不住心

雲際衆僧裏 獨攢眉似愁 護茶高夏臘 愛火老春秋 海浪南曾病 河冰北苦遊 歸來諸弟子 白徧後生頭

攜文過水宿 拂席四廊塵 墜果敲樓瓦 高螢暎鶴身 點燈吹葉火 談佛悟山人 盡有棲霞志 好謀三教鄰

手植知何代 年齊偃蓋松 結根生別樹 吹子落鄰峰 古榦經龍嗅 高煙過雁衝 可佳繁葉盡 聲不礙秋鐘

山兄望鶴信 山弟聽烏占 養藥同開鼎 休棊各枕奩 相逢九江底 共到五峰尖 願許爲三友 羞將白髮撏

四海通禪客 搜吟會草亭 撚髭孤燭白 閉目衆山青 松挂敲冰杖 罏溫注月缾 獨愁懸舊斾 笏冷立殘星

銅缾澀瀉水 出磧躡蓮層 猛虎降低鼠 盤鵰望小蠅 通禪五天日 照祖幾朝燈 短髮歸林白 何妨剃未能

杖屨疑師在 房關四壁蛬 貯缾經臘水 響塔隔山鐘 乳鴿沿苔井 齋猿散雪峰 如何不見性 倚徧寺前松

縣對數峰雲 官清主簿貧 聽更池上鶴 伴值岳陽人 井鎖煎茶水 廳關擣藥塵 往來多屣步 同舍即諸鄰

北夢風吹斷 江邊處士亭 吟生萬井月 見盡一天星 浪靜魚衝鎖 窗高鶴聽經 東西渺無際 世界半滄溟

門搖枯葦影 落日共鷗歸 園近鹿來熟 江寒人到稀 片雲穿塔過 枯葉入城飛 翻怕賓鴻至 無才動禮闈

江房無葉落 松影帶山高 滿寺中秋月 孤窗入夜濤 舊真懸石壁 衰髮落銅刀 臥聽曉耕者 與師知苦勞

天寒高木靜 一磬隔川聞 鼎水看山汲 臺香埽雪焚 鶴歸惟認剎 僧步不離雲 石室開禪後 輪珠謝聖君

蜀道波不竭 巢烏出浪痕 松陰蓋巫峽 雨色徹荆門 宿寺青山盡 歸林綵服翻 苦吟懷凍餒 爲弔浩然魂

誰寄湘南信 陰窗硯起津 燒痕碑入集 海角寺留真 樓憩長空鳥 鐘驚半闕人 御溝圓月會 似在草堂身

遠近衆心歸 居然占翠微 展經猿識字 聽法虎知非 泉注城池夢 霞生侍衛衣 玄機不可學 何似總無機

禁院對生臺 尋師到綠槐 寺高猿看講 鐘動鳥知齋 埽石月盈箒 濾泉花滿篩 歸來逢聖節 吟步上堯階

佛亦遇艱難 重興疊廢壇 偃松枝舊折 畫竹粉新乾 開講宮娃聽 拋生禁鳥餐 鐘聲入帝夢 天竺化長安

雲州三萬騎 南走疾飛鷹 迴磧星低雁 孤城月伴僧 敲關通漢節 傾府守河冰 無處論邊事 歸溪夜結罾

南朝獻晉史 東蜀瞰巴樓 長棧懷宮樹 疎峰露劒州 半空飛雪化 一道白雲流 若次江邊邑 宗詩爲徧搜

我重君能賦 君褒我解詩 三堂一拜遇 四海兩心知 影挂僧挑燭 名傳鶴拂碑 涪江弔孤塚 片月下峨嵋

御溝臨岸行 遠岫見雲生 松下度三伏 磬中銷五更 雨淋經閣白 日閃剃刀明 海畔終須去 燒燈老國清

何須鑿井飲 門占古溪居 寂寞苔牀臥 寒虛玉柄書 有期登白閣 又得賞紅蕖 清淺蒲根水 時看鷺啄魚

開闢已來雪 爲山長欠春 高遮辭磧雁 寒噤入川人 棧閣交冰柱 耕樵隔日輪 此中棲息者 不識兩京塵

前山不可望 暮色漸沉規 日轉須彌北 蟾來渤海西 風鈴亂僧語 霜枿欠猿啼 閣外千家月 分明見裏迷

返照塔輪邊 殘霖滴幾懸 夜寒吟病甚 秋健講聲圓 粟穗乾燈焰 苔根濁水泉 西峰埋蘚石 秋月即師禪

嘉陵雨色青 澹別酌參苓 到蜀高諸嶽 窺天合四溟 書來應隔雪 夢覺已無星 若遇多吟友 何妨勘竺經

華省支殘俸 寒蔬辦祭稀 安墳對白閣 買石折朱衣 蜀客彈琴哭 江鷗入宅飛 帆吹佳句遠 不獨徧王畿

待車登疊嶂 經亂集鴒原 省壞蘭終潔 臺寒栢有根 縣清江入峽 樓靜雪連村 莫隱匡山社 機雲受晉恩

抱疾寒溪臥 因循草木青 相留開夏蜜 辭去見秋螢 朔雪痕侵雍 邊烽焰照涇 煙沈隴山色 西望涕交零

野色迷亭曉 龍墀待押班 帶涎移海木 兼雪寫湖山 月白吟牀冷 河清直印閑 唐封三萬里 人偃翠微間

半錫探寒流 別師猿鶴洲 二三更後雨 四十字邊秋 立塞吟霞石 敲鼙看雪樓 扶親何處隱 驚夢入嵩丘

苔砌塔陰濃 朝回尚叫蛬 粟徴山縣欠 官轉水曹重 燈照樓中雨 書求海上峰 詩家無驟顯 一一古人蹤

洛下因歸去 官西憶二龍 笠漫河岸雪 衣着虢城鍾 睡鴨浮寒水 樵人出遠峰 賀當化閭俗 護取草堂松

違拜斾旗前 松陰路半千 樓衝高雪會 驛閉亂雲眠 牓挂臨江省 名題赴宅筵 人求新蜀賦 應貴浣花牋

賈生耽此寺 勝事入詩多 鶴宿星千樹 僧歸燒一坡 塔稜垂雪水 江色暎茶鍋 長久堪棲息 休言憶鏡波

竇嶺吟招隱 新詩滿集賢 白衫春絮暖 紅紙夏雲鮮 琴纏江絲細 棊分海石圓 因知醉公子 虛寫世人傳

王屋峭難名 三刀夢四更 日升當地缺 星盡未天明 度雪雲林濕 穿松角韻清 崔家開錦浪 憶着水窗聲

極南極北游 東汎復西流 行匝中華地 魂銷四海秋 題詩在瓊府 附舶出青州 不遇一公子 彈琴弔古丘

曉起磬房前 真經誦百篇 漱流星入齒 照鏡石差肩 靜閉街西觀 存思海上仙 閑聽說五嶽 窮徧一根蓮

從知東甸尉 銓注似恩除 帶土移嵩朮 和泉送尹魚 印牀寒鷺宿 壁記醉僧書 堂下諸昆在 無妨候起居

青門塚前別 道路武關西 有寺雲連石 無僧葉滿溪 河長隨鳥盡 山遠與人齊 覲省波濤縣 寒窗響曙雞

極頂雲兼凍 孤城露洗初 共辭嵩少雪 久絕貝多書 遠照雁行細 寒條狖挂虛 分泉煎月色 憶就茗林居

南北飛山雪 萬片寄相思 東西曲流水 千聲瀉別離 巴猿學導引 隴鳥解吟詩 翻羨家林賞 世人那得知

南山入谷遊 去徹山南州 下馬雲未盡 聽猿星正稠 印茶泉遶石 封國角吹樓 遠宦有何興 貧兄無計留

竹房開處峭 迥挂半山燈 石磬敲來穴 不知何代僧 講歸雙袖雪 禪起一盂冰 唯說黃桑屐 當時着秣陵

郡清官舍冷 枕席濺山泉 藥氣來人外 燈光到鶴邊 夢秦書印斗 思越畫漁船 擲笏南歸去 波濤路幾千

野人居止處 竹色與山光 留客羞蔬飯 灑泉開草堂 雨餘松子落 風過朮苗香 盡日無炎暑 眠君青石牀

朝行喪名節 嶽色慘天風 待漏秋吟斷 焚香夜直空 骨寒依壠草 家盡逐邊鴻 一弔知音後 歸來碎嶧桐

山頂絕茅居 雲泉遶枕虛 燒移僧影瘦 風展鷺行疎 卷箔清江月 敲松紫閣書 由來簪組貴 不信教猿鋤

定裏無煩熱 吟中達性情 入林逢客話 上塔接僧行 八水皆知味 諸翁盡得名 常論冰井近 莫便厭浮生

忽聞清演病 可料苦吟身 不見近詩久 徒言華髮新 別來山已破 住處月爲鄰 幾遶庭前樹 于今四十春

移居入村宇 樹闕見城隍 雲水雖堪畫 恩私不可忘 猿涎滴鶴氅 麈尾拂僧牀 棄逐隨樵牧 何由報稻粱

歌樂聽常稀 茅亭靜掩扉 槎來垂釣次 月落問安歸 遠客傳燒研 幽禽看衲衣 眼前無俗事 松雨蜀山輝

未老鬢毛焦 心歸向石橋 指霞辭二紀 吟雪遇三朝 連席頻登相 分廊尚祝堯 迴眸舊行侶 免使負嵩樵

一第人皆得 先生豈不銷 位卑終蜀士 詩絕占唐朝 旅葬新墳小 魂歸故國遙 我來因奠灑 立石用爲標

九十日秋色 今秋已半分 孤光吞列宿 四面絕微雲 衆木排疎影 寒流疊細紋 遙遙望丹桂 心緒更紛紛

夜水筆前澄 時推外學能 書成百箇字 庭轉幾遭燈 寄墨大壇吏 分牋蜀國僧 爲題江寺塔 牌挂入雲層

彤雲將欲罷 蟬柳響如秋 霧散九霄近 日程三伏愁 殘陽宿雨霽 高浪碎沙漚 袪足餘旬後 分襟任自由

旅館候天曙 整車趨遠程 幾處曉鐘斷 半橋殘月明 沙上鳥猶在 渡頭人未行 去去古時道 馬嘶三兩聲

上山下山去 千里萬里愁 樹色野橋暝 雨聲孤館秋 南北眼前道 東西江畔舟 世人重金玉 無金徒遠游

不信最清曠 及來愁已空 數點石泉雨 一溪霜葉風 業在有山處 道成無事中 酌盡一尊酒 病夫顏亦紅

路傍古時寺 寥落藏金容 破塔有寒草 壞樓無曉鐘 亂紙失經偈 斷碑分篆蹤 日暮月光吐 繞門千樹松

掩門江上住 盡日更無爲 古木坐禪處 殘星鳴磬時 水澆冰滴滴 珠數落纍纍 自有閑行伴 青藤杖一枝

冷氣生深殿 狼星渡遠關 九城鼙鼓內 千騎道途間 鳳髻隨秋草 鑾輿入暮山 恨多留不得 悲淚滿龍顏

不知名利苦 念佛老岷峨 衲補雲千片 香燒印一窠 戀山人事少 怜客道心多 日日齋鐘後 高懸濾水羅

鶴鳴山下去 滿篋荷瑤琨 放馬荒田草 看碑古寺門 漸寒沙上雨 欲暝水邊村 莫忘分襟處 梅花撲酒尊

敗葉填溪路 殘陽過野亭 仍彈一滴水 更讀兩張經 暝鳥煙中見 寒鐘竹裏聽 不多山下去 人世盡羶腥

茫茫驅一馬 自歎又何之 出郭見山處 待船逢雨時 曉雞鳴野店 寒葉墮秋枝 寂寞前程去 閑吟欲共誰

維舟鏡面中 迴對白鹽峰 夜靜沙堤月 天寒水寺鐘 故園何日到 舊友幾時逢 欲作還家夢 青山一萬重

松門一徑微 苔滑往來稀 半夜聞鐘後 渾身帶雪歸 問寒僧接杖 辨語犬銜衣 又是安禪去 呼童閉竹扉

三千護塞兒 獨自滯邊陲 老向二毛見 秋從一葉知 地寒鄉思苦 天暮角聲悲 却被交親笑 封侯未有期

故人何處望 秋色滿江濆 入水溪蟲亂 過橋山路分 鶴歸松上月 僧入竹間雲 莫惜中宵磬 從教夢裏聞

深山道者家 門戶帶煙霞 綠綴沿巖草 紅飄落水花 半庭栽小樹 一徑掃平沙 往往溪邊坐 持竿到日斜

尋師擬學空 空住虎磎東 千里照山月 一枝驚鶴風 年如流去水 山似轉來蓬 盡日都無事 安禪石窟中

門戶寒江近 籬墻野樹深 晚風搖竹影 斜日轉山陰 砌覺披秋草 牀驚倒古琴 更聞鄰舍說 一隻鶴來尋

歲月客中銷 崎嶇力自招 問人尋野寺 牽馬渡危橋 爲雨疑天晚 因山覺路遙 前程何處是 一望又迢迢

蜀國初開棹 廬峰擬拾螢 獸皮裁褥暖 蓮葉製衣馨 楚水秋來碧 巫山雨後青 莫教銜鳳詔 三度到中庭

趨名逐利身 終日走風塵 還到水邊宅 却爲山下人 僧教開竹戶 客許戴紗巾 且喜琴書在 蘇生未厭貧

披霞戴鹿胎 歲月不能催 飯把琪花煮 衣將藕葉裁 鶴從歸日養 松是小時栽 往往樵人見 溪邊洗藥來

寂寞邛城夜 寒塘對庾樓 蜀關蟬已噪 秦樹葉應秋 道路連天遠 笙歌到曉愁 不堪分袂後 殘月正如鈎

長安多路岐 西去欲何依 浮世祗如此 舊山長憶歸 自離京國久 應已故人稀 好與孤雲住 孤雲無是非

負郭有田在 年年長廢耕 欲磨秋鏡淨 恐見白頭生 未作一旬別 已過千里程 不知書與劒 十載兩無成

西南千里程 處處有車聲 若使地無利 始應人不營 天涯猶馬到 石跡尚塵生 如此未曾息 蜀山終冀平

幾度作遊客 客行長苦辛 愁看函谷路 老盡布衣人 歲遠關猶固 時移草亦春 何當名利息 遣此絕征輪

風吹殘雨歇 雲去有煙霞 南浦足遊女 綠蘋應發花 遠鐘當半夜 明月入千家 不作故鄉夢 始知京洛賒

東西流不駐 白日與車輪 殘雪半成水 微風應欲春 幾經他國歲 已減故鄉人 回首長安道 十年空苦辛

爲客憶歸舍 歸來還寂寥 壯時看欲過 白首固非遙 獨酌幾回醉 此愁終不銷 猶殘雞與犬 驅去住山椒

貴賤各擾擾 皆逢朝市間 到此馬無迹 始知君獨閑 冰破聽敷水 雪晴看華山 西風寂寥地 唯我坐忘還

獨行千里塵 軋軋轉征輪 一別已多日 總看成老人 洞庭雪不下 故國草應春 三月煙波暖 南風生綠蘋

春至始青青 香車碾已平 不知山下處 來向路傍生 每歲有人在 何時無馬行 應隨塵與土 吹滿洛陽城

星漢欲沈盡 誰家砧未休 忽聞梁雁至 如報杜陵秋 千樹又黃葉 幾人新白頭 洞庭今夜客 一半却登舟

東風吹草色 空使客蹉跎 不設太平險 更應遊子多 幾傷行處淚 一曲醉中歌 盡向青門外 東隨渭水波

僻地好泉石 何人曾陸沈 不知青嶂外 更有白雲深 因此見喬木 幾回思舊林 殷勤猨與鳥 唯我獨何心

到此絕車輪 萋萋草樹春 青山如有利 白石亦成塵 水闊應無路 松深不見人 如知巢與許 千載迹猶新

南渡人來絕 喧喧雁滿沙 自生江上月 長有客思家 半夜下霜岸 北風吹荻花 自驚歸夢斷 不得到天涯

擾擾浮梁路 人忙月自閑 去年爲塞客 今夜宿蕭關 辭國幾經歲 望鄉空見山 不知江葉下 又作布衣還

亂峰連疊嶂 千里綠峨峨 蜀國路如此 遊人車亦過 遠煙當驛歛 驟雨逐風多 獨憶紫芝叟 臨風歌舊歌

蜀國少平地 方思京洛間 遠爲千里客 來度百牢關 帆影清江水 鈴聲碧草山 不因名與利 爾我各應閑

何當開此鏡 即見髮如絲 白日急於水 少年能幾時 每逢芳草處 長返故園遲 所以多爲客 蹉跎欲怨誰

征車千里至 碾遍六街塵 向此有營地 忽逢無事人 昔時顏未改 浮世路多新 且脫衣沽酒 終南山欲春

草堂前有山 一見一相寬 處世貴僧靜 青松因歲寒 他山逢舊侶 盡日話長安 所以閑行迹 千回繞藥欄

日日市朝路 何時無苦辛 不隨丹竈客 終作白頭人 浮世度千載 桃源方一春 歸來華表上 應笑北邙塵

世人無正心 蟲網匣中琴 何以經時廢 非爲娛耳音 獨令高韻在 誰感隙塵深 應是南風曲 聲聲不合今

俛仰不能去 如逢舊友同 曾因春雪散 見在華山中 何處有明月 訪君聽遠風 相將歸未得 各占石巖東

古來利與名 俱在洛陽城 九陌鼓初起 萬車輪已行 周秦時幾變 伊洛水猶清 二月中橋路 鳥啼春草生

離家凡幾宵 一望一寥寥 新魄又將滿 故鄉應漸遙 獨臨彭蠡水 遠憶洛陽橋 更有乘舟客 悽然亦駐橈

朱檻滿明月 美人歌落梅 忽驚塵起處 疑有鳳飛來 一曲聽初徹 幾年愁暫開 東南正雲雨 不得見陽臺

壁古字未滅 聲長響不絕 蕙質本如雲 松心應耐雪 耿耿離幽谷 悠悠望甌越 杞婦哭夫時 城崩無此說

到此溪亭上 浮生始覺非 野僧還惜別 遊客亦忘歸 月滿千巖靜 風清一磬微 何時脫塵役 杖履願相依

錦字憑誰達 閑庭草又枯 夜長燈影滅 天遠雁聲孤 蟬鬢凋將盡 虬髯白也無 幾回愁不語 因看朔方圖

楚國多春雨 柴門喜晚晴 幽人臨水坐 好鳥隔花鳴 野色臨空闊 江流接海平 門前到溪路 今夜月分明

遠聲霜後樹 秋色水邊村 野徑無來客 寒風自動門 海山藏日影 江月落潮痕 惆悵高飛晚 年年別故園

秋色滿行路 此時心不閑 孤貧遊上國 少壯有衰顏 衆鳥已歸樹 旅人猶過山 蕭條遠林外 風急水潺潺

古井碧沈沈 分明見百尋 味甘傳邑內 脉冷應山心 圓入月輪淨 直涵峰影深 自從仙去後 汲引到如今

飄飄雲外者 蹔宿聚仙堂 半夜人無語 中宵月送涼 鶴歸高樹靜 螢過小池光 不得多時住 門開是事忙

江東寒近臘 野寺水天昏 無酒可銷夜 隨僧早閉門 照墻燈影短 著瓦雪聲繁 飄泊仍千里 清吟欲斷魂

碧峰秋寺內 禪客已無情 半頂髮根白 一生心地清 竹房侵月靜 石徑到門平 山下塵囂路 終年誓不行

羊公傳化地 千古事空存 碑已無文字 人猶敬子孫 峴山長閉恨 漢水自流恩 數處煙嵐色 分明是淚痕

憂來長不寐 往事重思量 清渭幾年客 故衣今夜霜 春風誰識面 水國但牽腸 十二門車馬 昏明各自忙

借問釣魚者 持竿多少年 眼明汀島畔 頭白子孫前 櫂入花時浪 燈留雨夜船 越江深見底 誰識此心堅

逢著南州史 江邊哭問君 送終時有雪 歸葬處無雲 官庫惟留劒 隣僧共結墳 兒孫未成立 誰與集遺文

羈棲親故少 遠別惜清才 天畔出相送 路長知未迴 欲銷今日恨 強把異鄉杯 君去南堂後 應無客到來

恣意縱橫埽 峰巒次第成 筆尖寒樹瘦 墨澹野雲輕 巖石噴泉窄 山根到水平 禪房時一展 兼稱苦空情

桃源有僧舍 跬步異人天 花亂似無主 鶴鳴疑有仙 軒廊明野色 松檜濕春煙 定擬辭塵境 依師過晚年

德星搖此夜 珥月滿重城 杳靄煙氛色 飄颻砧杵聲 令行秋氣爽 樂感素風輕 共賞千年聖 長歌四海清

法駕避星回 波羅毘勇猜 河潤冰難合 地暖梅先開 下令俚柔洽 獻賝弄棟來 願將不才質 千載侍游臺

瀘北行人絕 雲南信未還 庭前花不埽 門外柳誰攀 坐久銷銀燭 愁多減玉顏 懸心秋夜月 萬里照關山

珍重郭四郎 臨行不得別 曉漏動離心 輕車冒殘雪 欲出主人門 零涕暗嗚咽 萬里隔關山 一心思漢月

蓮舟泛錦磧 極目眺江干 沿流渡檝易 逆浪取花難 有霧疑川廣 無風見水寬 朝來採摘倦 詎得久盤桓

華亭失侶鶴 乘軒寵遂終 三山凌苦霧 千里激悲風 心危白露下 聲斷綵弦中 何言斯物變 翻復似遼東

靈山峙千仞 蔽日且嵯峨 紫蓋雲陰遠 香爐煙氣多 石梁高鳥路 瀑水近天河 欲知聞道里 別自有仙歌

長安朔風起 窮巷掩雙扉 新歲明朝是 故鄉何路歸 鬢絲饒鏡色 隙雪奪燈輝 却羨秦州雁 逢春盡北飛

春草綠綿綿 驕驂驟煖煙 微風飄樂韻 半日醉花邊 打鵲拋金盞 招人舉玉鞭 田翁與蠶婦 平地看神仙

逐鹿走紅塵 炎炎火德新 家肥生孝子 國霸有餘臣 帝道雲龍合 民心草木春 須知煙閣上 一半老儒真

大業來四夷 仁風和萬國 白日體無私 皇天輔有德 七旬罪已服 六旬師方克 偉哉帝道隆 終始常作則

雖是丹青物 沈吟亦可傷 君誇鷹眼疾 我憫兔心忙 豈動騷人興 惟增獵客狂 鮫綃百餘尺 爭及製衣裳

綵仗拂寒煙 鳴騶在半天 黃雲生馬足 白日下松巔 盛德安疲俗 仁風扇極邊 前程問成紀 此去尚三千

孟陽曾有語 刊在白雲稜 李杜常挨托 孫劉亦恃憑 庸才安可守 上德始堪矜 暗指長天路 濃巒蔽幾層

窮達皆由命 何勞發歎聲 但知行好事 莫要問前程 冬去冰須泮 春來草自生 請君觀此理 天道甚分明

吾道喪已久 吾師何此來 門無塵事閉 卷有國風開 野迥霜先白 庭荒葉自堆 寒暄吟罷後 猶喜話天台

江南近臘時 已亞雪中枝 一夜欲開盡 百花猶未知 人情皆共惜 天意欲教遲 莫訝無濃豔 芳筵正好吹

野客圍棊坐 搘頤向暮秋 不言如守默 設計似平讎 決勝雖關勇 防危亦合憂 看他終一局 白却少年頭

初聞如自解 及見勝初聞 兩鬢堆殘雪 一身披斷雲 道應齊古佛 高不揖吾君 稽首清涼月 蕭然萬象分

僕本江北人 今作江南客 再去江北遊 舉目無相識 金風吹我寒 秋月爲誰白 不如歸去來 江南有人憶

無相景幽遠 山屏四面開 憑師領鶴去 待我挂冠來 藥爲依時採 松宜繞舍栽 林泉自多興 不是效劉雷

天壇雲似雪 玉洞水如琴 白雲與流水 千載清人心 君攜布囊去 路長風滿林 一入華陽洞 千秋那可尋

甚矣頻頻醉 神昏體亦虛 肺傷徒問藥 髮落不盈梳 戀寢嫌明室 修生媿道書 西峯老僧語 相勸合何如

家山歸未得 又是看春過 老覺光陰速 閑悲世路多 風和吹岸柳 雪盡見庭莎 欲向東溪醉 狂眠一放歌

身閑贏得出 天氣漸暄和 蜀馬登山穩 南朝古寺多 早花微弄色 新酒欲生波 從此唯行樂 閑愁奈我何

最有杏花繁 枝枝若手摶 須知一春促 莫厭百迴看 鳥囀風潛息 蜂遲露未乾 可容排飲否 兼折贈頭冠

纔得歸閑去 還教病臥頻 無由全勝意 終是負青春 綠柳漸拂地 黃鶯如喚人 方爲醫者勸 斷酒已經旬

自爲專房甚 怱怱有所傷 當時心已悔 徹夜手猶香 恨枕堆雲髻 啼襟揾月黃 起來猶忍惡 剪破繡鴛鴦

期君速行樂 不要旋還家 永日雖無雨 東風自落花 詩毫黏酒淡 歌袖向人斜 薄暮忘歸路 垂楊噪亂鵶

莫倦尋春去 都無百日遊 更堪正月過 已是一分休 泉暖聲纔出 雲寒勢未收 晚來重作雪 翻爲杏花愁

白髮今如此 紅芳莫更催 預愁多日謝 翻怕十分開 點滴無時雨 荒涼滿地苔 閑堦一桮酒 惟待故人來

愁見清明後 紛紛蓋地紅 惜看難過日 自落不因風 蝶散餘香在 鶯啼半樹空 堪悲一尊酒 從此似西東

每愛江城裏 青春向盡時 一迴新雨歇 是處好風吹 破石黏蟲網 高樓撲酒旗 遙知陶令宅 五樹正離披

相見未逾月 堪悲遠別離 非君誰顧我 萬里又南之 雨逼清明日 花陰杜宇時 愁看挂帆處 鷗鳥共遲遲

攜酒復攜觴 朝朝一似忙 馬諳頻到路 僧借舊眠牀 道勝他圖薄 身閑白日長 扁舟動歸思 高處見滄浪

常欽趙夫子 遠作五侯賓 見面到今日 操心如古人 醉同華席少 吟訪野僧頻 寂寂長河畔 荒齋與廟隣

老雨不肯休 東風勢還作 未放草蒙茸 已遣花蕭索 浮生何苦勞 觸事妨行樂 寄語達生人 須知酒勝藥

火急召親賓 歡遊莫厭頻 日長徒似歲 花過即非春 晚雨來何定 東風自不勻 須知三箇月 不是負芳晨

多謝空門客 時時出草堂 從容非有約 淡薄不相忘 池映春篁老 簷垂夏果香 西峯正清霽 自與拂吟牀

嘗憶曹溪子 龕居面碧嵩 杉松新夏後 雨雹夜禪中 道匪因經悟 心能向物空 秋來得音信 又在剡山東

秋光雖即好 客思轉悠哉 去國身將老 流年雁又來 葉紅堆晚徑 菊冷藉空罍 不得師相訪 難將道自開

莫道無幽致 常來到日西 地雖當北闕 天與設東溪 疎葦寒多折 驚鳧去不齊 坐中皆作者 長愛覓分題

水木遶吾廬 搴簾晚檻虛 衰條寒露鵲 幽果落驚魚 愛酒貧還甚 趨時老更疎 乖慵自有素 不是忽簪裾

野性竟未改 何以居朝廷 空爲百官首 但愛千峯青 南風新雨後 與客攜觴行 斜陽惜歸去 萬壑啼鳥聲

小園吾所好 栽植忘勞形 晚果經秋赤 寒蔬近社青 竹蘿荒引蔓 土井淺生萍 更欲從人勸 憑高置草亭

石窗燈欲盡 松檻月還明 就枕渾無睡 披衣却出行 巖高泉亂滴 林動鳥時驚 倏忽山鐘曙 喧喧僕馬聲

窗外皆連水 杉松欲作林 自憐趨競地 獨有愛閑心 素壁題看遍 危冠醉不簪 江僧暮相訪 簾卷見秋岑

長安驅馳地 貴賤共悠悠 白日誰相促 勞生自不休 鳳翔雙闕曉 蟬噪六街秋 獨有南宮客 時來話釣舟

碌碌但隨羣 蒿蘭任不分 未嘗矜有道 求遇向吾君 逸駕秋尋寺 長歌醉望雲 高齋紙屏古 塵暗北山文

落葉滿山州 閑眠病未瘳 窗陰連竹枕 藥氣染茶甌 路匪人遮去 官須自覓休 焉宜更羸老 扶杖作公侯

簇簇竟相鮮 一枝開幾番 味甘資麴糵 香好勝蘭蓀 古道風搖遠 荒籬露壓繁 盈筐時採得 服餌近知門

南望廬陵郡 山連五嶺長 吾君憐遠俗 從事輟名郎 移戶多無土 春蠶不滿筐 惟應勞贊畫 溪峒況彊梁

欲食不敢食 合栖猶未栖 聞風亦驚過 避繳恨飛低 水闊緣湘因 雲寒過磧迷 悲鳴感人意 不見夜烏啼

鶴立瘦稜稜 髭長白似銀 衣冠皆古製 氣貌異常人 聽雪添詩思 看山滯酒巡 西峯重歸路 唯許野僧親

雨雪正霏霏 令人不憶歸 地爐僧坐暖 山枿火聲肥 隔紙烘茶蘂 移鐺剝芋衣 知君在霄漢 此興得還稀

郢客相尋夜 荒庭雪灑篙 虛堂看向曙 吟坐共忘勞 溪凍聲全減 燈寒焰不高 他人莫相笑 未易會吾曹

戚戚復戚戚 期懷安可釋 百年金石心 中路生死隔 新墳應草合 舊地空苔色 白日燈熒熒 凝塵滿几席

悒悒復悒悒 思君安可及 永日在堦前 披衣隨風立 高樓暮角斷 遠樹寒鴉集 惆悵幾行書 遺蹤墨猶濕

不識城中路 熙熙樂有年 木槃擎社酒 瓦鼓送神錢 霜落牛歸屋 禾收雀滿田 遙陂過秋水 閑閣釣魚船

長愛田家事 時時欲一過 垣籬皆樹槿 廳院亦堆禾 病果因風落 寒蔬向日多 遙聞數聲笛 牛晚下前坡

休糧知幾載 臉色似桃紅 半醉離城去 單衣行雪中 水聲茅洞曉 雲影石房空 莫學秦時客 音書便不通

良哉呂尚父 深隱始歸周 釣石千年在 春風一水流 松根盤蘚石 花影臥沙鷗 誰更懷韜術 追思古渡頭

倚杖殘秋裏 吟中四顧頻 西風天際雁 落日渡頭人 草色衰平野 山陰歛暮塵 却尋苔徑去 明月照村鄰

九十日秋色 今宵已半分 孤光含列宿 四面絕纖雲 衆木排疎影 寒流疊細紋 遙遙望丹桂 心緒正紛紛

一聲初應侯 萬木已西風 便感異鄉客 先於離塞鴻 日斜金谷靜 雨過石城空 此處不堪聽 蕭條千古同

君與白雲鄰 生涯久忍貧 姓名高雅道 寰海許何人 岳氣秋來早 亭寒果落新 幾回吟石畔 孤鶴自相親

潦倒門前客 閑眠歲又殘 連天數峰雪 終日與誰看 萬丈高松古 千尋落水寒 仍聞有新作 嬾寄入長安

景陽六朝地 運極自依依 一會皆同是 到頭誰論非 酒濃沈遠慮 花好失前機 見此尤宜戒 正當家國肥

迢迢江漢路 秋色又堪驚 半夜聞鴻雁 多年別弟兄 高風雲影斷 微雨菊花明 欲寄東歸信 裴回無限情

越信隔年稀 孤舟幾夢歸 月寒花露重 江晚水煙微 峰直帆相望 沙空鳥自飛 何時洞庭上 春雨滿蓑衣

天末江城晚 登臨客望迷 春潮平島嶼 殘雨隔虹霓 鳥與孤帆遠 煙和獨樹低 鄉山何處是 目斷廣陵西

倚樓高望極 展轉念前途 晚葉紅殘楚 秋江碧入吳 雲中來雁急 天末去帆孤 明月誰同我 悠悠上帝都

明月孤舟遠 吟髭鑷更華 天形圍澤國 秋色露人家 水館螢交影 霜洲橘委花 何當尋舊隱 泉石好生涯

交趾同星坐 龍泉佩斗文 燒香翠羽帳 看舞鬱金裙 鷁首衝瀧浪 犀渠拂嶺雲 莫教銅柱北 祗說馬將軍

寒暄皆有景 孤絕畫難形 地拱千尋嶮 天垂四面青 晝燈籠鴈塔 夜磬徹漁汀 最愛僧房好 波光滿戶庭

萬古波心寺 金山名目新 天多剩得月 地少不生塵 過樐妨僧定 驚濤濺佛身 誰言張處士 題後更無人

邊頭能走馬 猨臂李將軍 射虎羣胡伏 開弓絕塞聞 海山諳向背 攻守別風雲 只爲坑降罪 輕車未轉勳

望湖關下戰 雜虜喪全師 鳥啄豺狼將 沙埋日月旗 牛羊奔赤狄 部落散燕耆 都護凌晨出 銘功瘞死屍

十萬羽林兒 臨洮破郅支 殺添胡地骨 降足漢營旗 塞闊牛羊散 兵休帳幕移 空流隴頭水 嗚咽向人悲

海嶽南歸遠 天門北望深 暫爲青瑣客 難換白雲心 富貴老閑事 猨猱思舊林 清平無樂志 尊酒有瑤琴

適越一輕艘 凌兢截鷺濤 曙光金海近 晴雪玉峰高 靜寇思投筆 傷時欲釣鼇 壯心殊未展 登涉漫勞勞

古木閩州道 驅羸落照間 投村礙野水 問店隔荒山 身事幾時了 蓬飄何日閑 看花滯南國 鄉月十灣環

一鶚韋公子 新恩頒郡符 島夷通荔浦 龍節過蒼梧 地理金城近 天涯玉樹孤 聖朝朱紱貴 從此展雄圖

高臺贈君別 滿握軒轅風 落日一揮手 金鵝雲雨空 鼇洲石梁外 劍浦羅浮東 茲興不可接 翛翛煙際鴻

漢家征百越 落地喪貔貅 大野朱旗沒 長江赤血流 鬼神尋覆族 宮廟變荒丘 唯有朝臺月 千年照戍樓

謝公遺詠處 池水夾通津 古往人何在 年來草自春 色宜波際綠 香異雨中新 今日青青意 空悲行路人

浮名深般若 方寺設蓮華 鐘唄成僧國 湖山稱法家 一塵多寶塔 千佛大牛車 能誘泥犂客 超然識聚沙

紫府靜沈沈 松軒思別吟 水流寧有意 雲泛本無心 錦洞桃花遠 青山竹葉深 不因時賣藥 何路更相尋

五峰習聖罷 乾竺化身歸 帝子傳真印 門人哭寶衣 一囊窮海沒 三藏故園稀 無復天花落 悲風滿鐵圍

楚岸青楓樹 長隨送遠心 九江春水闊 三峽暮雲深 氣調桓伊笛 才華蔡琰琴 迢迢嫁湘漢 誰不重黃金

海國一尺綺 冰壺萬縷絲 以君西攀桂 贈此金蓮枝 高鳥思茂林 窮魚樂洿池 平生握中寶 無使歲寒移

和氣來無象 物情還暗新 乾坤一夕雨 草木萬方春 染水煙光媚 催花鳥語頻 高臺曠望處 歌詠屬詩人

維舟蘆荻岸 離恨若爲寬 煙火人家遠 汀洲暮雨寒 天涯孤夢去 篷底一燈殘 不是憑騷雅 相思寫亦難

青春終日雨 公子莫思晴 任阻西園會 且觀南畝耕 最憐滋壠麥 不恨濕林鶯 父老應相賀 豐年兆已成

仙壇遺跡在 苔合落花明 絳節何年返 白雲終日生 旋新芳草色 依舊偃松聲 欲問希夷事 音塵隔上清

鶴氅換朝服 逍遙雲水鄉 有時乘一葉 載酒入三湘 塵夢年來息 詩魔老亦狂 蓴羮與鱸鱠 秋興最宜長

幽人棲息處 一到滌塵心 蘚色花陰闊 棊聲竹徑深 籬根眠野鹿 池面戲江禽 多謝相留宿 開樽拂素琴

岳寺棲缾錫 常人親亦難 病披青衲重 晚剃白髭寒 烘壁茶煙暗 填溝木葉乾 昔年皆禮謁 頻到碧雲端

其誰肯見尋 冷淡少知音 塵土侵閑榻 煙波隔故林 竹風醒晚醉 窗月伴秋吟 道在唯求己 明時豈陸沈

閑思王道者 逸格世難羣 何處眠青嶂 從來愛白雲 酒沽應獨醉 藥熟許誰分 正作趨名計 如何得見君

長憶銜杯處 酕醄尚未闌 江南正煙雨 樓上恰春寒 好樹藏鶯密 平蕪徹野寬 如今無處覓 音信隔波瀾

暫別廟堂上 雄藩去豁情 秋風生鴈渚 晚霧濕龍旌 吟裏過侯服 夢中歸帝城 下車軍庶樂 千里月華清

蘇臺蹤跡在 曠望向江濱 往事誰堪問 連空草自春 花疑西子臉 濤想伍胥神 吟盡情難盡 斜陽照路塵

茅舍何寥落 門庭長綠蕪 貧來賣書劒 病起憶江湖 對枕暮山碧 伴吟涼月孤 前賢多晚達 莫歎有霜鬚

廬山多勝景 偏稱二君遊 松徑蒼苔合 花陰碧澗流 傾壺同坐石 搜句共登樓 莫學天台客 逢山即駐留

野外登臨望 蒼蒼煙景昏 暖風醫病草 甘雨洗荒村 雲散天邊野 潮迴島上痕 故人不可見 倚杖役吟魂

閑吟遊古觀 靜慮想神仙 上景非難度 陰功不易全 醮壇松作蓋 丹井蘚成錢 浩浩紅塵裏 誰來叩自然

每病風騷路 荒涼人莫遊 惟君還似我 成癖未能休 捨寐緣孤月 忘形爲九秋 垂名如不朽 那恨雪生頭

一宿山前店 旅情安可窮 猨聲鄉夢後 月影竹窗中 南楚征途闊 東吳舊業空 虎溪蓮社客 應笑此飄蓬

春殘杜宇愁 越客思悠悠 雨歇孤村裏 花飛遠水頭 微風聲漸咽 高樹血應流 因此頻迴首 家山隔幾州

丹墀朝退後 靜院即冥搜 盡日捲簾坐 前峰當檻秋 烹茶留野客 展畫看滄洲 見說東林夜 尋常秉燭遊

忽起尋師興 穿雲不覺勞 相留看山雪 盡日論風騷 竹影搖禪榻 茶煙上毳袍 夢魂曾去否 舊國阻波濤

岸春芳草合 幾處思纏綿 向暮江蘺雨 初晴杜若煙 靜宜幽鷺立 遠稱碧波連 送別王孫處 萋萋南浦邊

扁舟倦行役 寂寂宿江干 半夜風雷過 一天星斗寒 潮平沙觜沒 霜苦鴈聲殘 漁父何疎逸 扣舷歌未闌

策杖尋幽客 相攜入竹扃 野雲生晚砌 病鶴立秋庭 茶美睡心爽 琴清塵慮醒 輪蹄應少到 門巷草青青

孤舟相憶久 何處倍關情 野渡帆初落 秋風蟬一聲 江浮殘照闊 雲散亂山橫 漸去湓城遠 那堪新月生

煙冷暮江濱 高歌散誕身 移舟過蓼岸 待月正絲綸 亦與樵翁約 同遊酒市春 白頭雲水上 不識獨醒人

道德吾君重 含貞本去華 因知鍊神骨 何必在煙霞 棊散庭花落 詩成海月斜 瀛洲舊仙侶 應許寄丹砂

讀書與磨劒 旦夕但忘疲 儻若功名立 那愁變化遲 塵從侵硯席 苔任滿庭墀 明代搜揚切 升沈莫問龜

掩戶當春晝 知君志在詩 閑花半落處 幽客未來時 野鳥穿莎徑 江雪過竹籬 會須明月夜 與子水邊期

酒醒江亭客 纏綿恨別離 笙歌筵散後 風月夜長時 耿耿看燈暗 悠悠結夢遲 若無騷雅分 何計達相思

仙鄉景已清 仙子啓琴聲 秋月空山寂 淳風一夜生 莎間蟲罷響 松頂鶴初驚 因感浮華世 誰憐太古情

信斷關河遠 相思秋夜深 砌蛩聲咽咽 簷月影沈沈 未遂青雲志 那堪素髮侵 吟餘成不寐 徹曙四鄰砧

竹林已蕭索 客思正如讎 舊業吳江外 新蟬楚驛頭 遙天疎雨過 列岫亂雲收 今夕誰家宿 孤吟月色秋

性拙才非逸 同心友亦稀 風昏秋病眼 霜濕夜吟衣 鶯谷期猶負 蘭陔養不違 吾師惠佳句 勝得楚金歸

年年三月暮 無計惜殘紅 酷恨西園雨 生憎南陌風 片隨流水遠 色逐斷霞空 悵望叢林下 悠悠飲興窮

折向離亭畔 春光滿手生 群花豈無豔 柔質自多情 夾岸籠溪月 兼風撼野鶯 隋堤三月暮 飛絮想縱橫

病後霜髭出 衡門寂寞中 蠹侵書帙損 塵覆酒罇空 池暗菰蒲雨 徑香蘭蕙風 幽閑已得趣 不見卜窮通

君家池閣靜 一到且淹留 坐聽蒹葭雨 如看島嶼秋 杯盤深有興 吟笑迥忘憂 更愛幽奇處 雙雙下野鷗

流品是鴛鴦 翻飛雲水鄉 風高離極浦 煙暝下方塘 比鷺行藏別 穿荷羽翼香 雙雙浴輕浪 誰見在瀟湘

離思春來切 誰能慰寂寥 花飛寒食過 雲重楚山遙 耿耿夢徒往 悠悠鬢易凋 那堪對明月 獨立水邊橋

卷簾遲日暖 睡起思沈沈 遼海音塵遠 春風旅館深 疎篁留鳥語 曲砌轉花陰 寄語長征客 流年不易禁

不得遼陽信 春心何以安 鳥啼窗樹曉 夢斷碧煙殘 綠鑑開還懶 紅顏駐且難 相思誰可訴 時取舊書看

冬至雖云遠 渾疑朔漠中 勁風吹大野 密雪翳高空 泉凍如頑石 人藏類蟄蟲 豪家應不覺 獸炭滿爐紅

江邊候館幽 汀鳥暝煙收 客思雖悲月 詩魔又愛秋 聲名都是幻 窮達未能憂 散逸憐漁父 波中漾小舟

訟閑徴賦畢 吏散卷簾時 聽雨入秋竹 留僧覆舊棋 得詩書落葉 煮茗汲寒池 化俗功成後 煙霄會有期

忽聽新蟬發 客情其奈何 西風起槐柳 故國阻煙波 壠笛悲猶少 巴猨恨未多 不知陶靖節 還動此心麽

多難分離久 相思每淚垂 夢歸殘月曉 信到落花時 未必乖良會 何當有後期 那堪樓上望 煙水接天涯

二月正綿綿 離情被爾牽 四鄰初過雨 萬里正鋪煙 眷戀殘花惹 留連醉客眠 飄香是杜若 最憶楚江邊

千家事勝遊 景物可忘憂 水國樓臺晚 春郊煙雨收 鷓鴣啼竹樹 杜若媚汀洲 永巷歌聲遠 王孫會莫愁

巷深芳草細 門靜綠楊低 室邇人何處 花殘月又西 武陵期已負 巫峽夢終迷 獨立銷魂久 雙雙好鳥啼

相思禁煙近 樓上動吟魂 水國春寒在 人家暮雨昏 朱橋通竹樹 香徑匝蘭蓀 安得吾宗會 高歌醉一尊

自言婚嫁畢 塵事不關心 老去詩魔在 春來酒病深 山翁期採藥 海月伴鳴琴 多謝維舟處 相留接靜吟

飄灑當窮巷 苔深落葉鋪 送寒來客館 滴夢在庭梧 逼砌蛩聲斷 侵窗竹影孤 遙思漁叟興 蓑笠在江湖

竟日聲蕭颯 兼風不暫闌 竹窗秋睡美 荻浦夜漁寒 地僻苔生易 林疎鳥宿難 誰知苦吟者 坐聽一燈殘

誰解叩乾關 音容去不還 位方尊北極 壽忽殞南山 鳳輦應難問 龍髯不可攀 千秋遺恨處 雲物鎖橋山

仙馭歸何處 蒼蒼問且難 華夷喧道德 陵壠葬衣冠 御水穿城咽 宮花泣露寒 九疑消息斷 空望白雲端

煙霞海邊寺 高臥出門慵 白日少來客 清風生古松 虛窗從燕入 壞屐任苔封 幾度陪師話 相留到暮鍾

臥病當秋夕 悠悠枕上情 不堪拋月色 無計避蟲聲 煎藥惟憂澁 停燈又怕明 曉臨清鑑裏 應有白髭生

長憶狂遊日 惜春心恰同 預愁花片落 不遣酒壺空 草軟眠難捨 鶯嬌聽莫窮 如今千里隔 騷首對秋風

一作邊城客 閑門兩度春 鶯花深院雨 書劒滿牀塵 紫閣期終負 青雲道未伸 猶憐陶靖節 詩酒每相親

寄宿深山寺 惟逢老病僧 風吹幾世樹 雲暗暮秋燈 瞑目忘塵慮 談空入上乘 明晨返名路 何計戀南能

都城分別後 海嶠夢魂迷 吟興疎煙月 邊情起鼓鼙 戍旗風颭小 營柳霧籠低 草檄無餘刃 難將阮瑀齊

衮衮利名役 常嗟聚會稀 有心遊好景 無術駐殘暉 南陌草爭茂 西園花亂飛 期君舉杯酒 不醉莫言歸

每恨多流落 吾徒不易親 相逢千里客 共醉百花春 小檻山當面 閑堦柳拂塵 何時卜西上 明月桂枝新

雨餘飛絮亂 相別思難任 酒罷河橋晚 帆開煙水深 蟾宮須展志 漁艇莫牽心 岐路從茲遠 雙魚信勿沈

偶自山僧院 移歸傍砌栽 好風終日起 幽鳥有時來 篩月牽詩興 籠煙伴酒杯 南窗睡輕起 蕭颯雨聲迴

已是殊鄉客 送君重慘然 河橋乍分首 槐柳正鳴蟬 短櫂離幽浦 孤帆觸遠煙 清朝重文物 變化莫遷延

閑齋病初起 心緒復悠悠 開篋羣書蠹 聽蟬滿樹秋 詩魔還漸動 藥債未能酬 爲憶前山色 扶持上小樓

江南重會面 聊話十年心 共立黃花畔 空驚素髮侵 斜陽浮遠水 歸鳥下疎林 牽動詩魔處 涼風村落砧

長江落照天 物景似當年 憶昔攜村酒 相將上釣船 狂歌紅蓼岸 驚起白鷗眠 今日趨名急 臨風一黯然

詔下如春煦 巢南志不違 空將感恩淚 滴盡冒寒衣 覆載元容善 形骸果得歸 無心漸季路 負米覲親闈

鴻鴈離群後 成行憶日存 誰知歸故里 只得奠吟魂 蟲蠹書盈篋 人稀草擁門 從茲長慟後 獨自奉晨昏

浮生多夭枉 惟爾最堪悲 同氣未歸日 慈親臨老時 舊詩傳海嶠 新塚枕江湄 遺稚嗚嗚處 黃昏繞穗帷

默默誰知我 裴回野水邊 詩情長若舊 吾事更無先 芳草人稀地 殘陽鴈過天 靜思吟友外 此意復誰憐

鼎分天地日 先主力元微 魚水從相得 山河遂有歸 任賢無間忌 報國盡神機 草昧爭雄者 君臣似此稀

誰言多難後 重會喜淹留 欲話關河夢 先驚鬢髮秋 浮雲空冉冉 遠水自悠悠 多謝開青眼 攜壺共上樓

夕風庭葉落 誰見此時情 不作關河夢 空聞砧杵聲 會須求至理 何必歎無成 好約高僧宿 同看海月生

佐邑慙無術 敢言貧與清 風騷誰是主 煙月自關情 卷箔當山色 開窗就竹聲 憐君惠嘉句 資我欲垂名

忽起游方念 飄然不可留 未知攜一錫 乘興向何州 古岸春雲散 遙天晚雨收 想應重會面 風月又清秋

新詩開卷處 造化竭精英 雪霽楚山碧 月高湘水清 初吟塵慮息 再味古風生 自此寰區內 喧騰二雅名

浪跡天涯去 南荒必動情 草青虞帝廟 雲暗夜郎城 越鳥驚鄉夢 蠻風解宿酲 早思歸故里 華髮等閑生

事簡公庭靜 開簾暑氣中 依經煎綠茗 入竹就清風 至論招禪客 忘機憶釣翁 晚涼安枕簟 海月出牆東

郵舍殘燈在 村林雞唱頻 星河吟裏曉 川陸望中春 舊友青雲貴 殊鄉素髮新 悠悠念行計 難更駐征輪

旅次經寒食 思鄉淚濕巾 音書天外斷 桃李雨中春 欲飲都無緒 唯吟似有因 輸他郊郭外 多少踏青人

寥寥山館裏 獨坐酒初醒 舊業多年別 秋霖一夜聽 砌蛬聲漸息 窗燭影猶停 早晚無他事 休如泛水萍

寄宿溪光裏 夜涼高士家 養風窗外竹 叫月水中蛙 靜慮同搜句 清神旋煮茶 唯憂曉雞唱 塵裏事如麻

廣陵寒食夜 豪貴足佳期 紫陌人歸後 紅樓月上時 綺羅香未歇 絲竹韻猶遲 明日踏青興 輸他輕薄兒

煙蘿擁竹關 物外自求安 逼枕溪聲近 當簷岳色寒 藥苗應自採 琴調對誰彈 待了浮名後 依君共挂冠

何處懷君切 令人欲白頭 偶尋花外寺 獨立水邊樓 不得論休戚 何因校獻酬 吟餘興難盡 風笛起漁舟

相送煙汀畔 酒闌登小舟 離京梅雨歇 到邑早蟬秋 俗必期康濟 詩誰互唱酬 晚涼諸吏散 海月入虛樓

蛾眉翻自累 萬里陷窮邊 滴淚胡風起 寬心漢月圓 飛塵長翳日 白草自連天 誰貢和親策 千秋汚簡編

知君歸覲省 稱意涉通津 解纜汀洲曉 張帆煙水春 牽吟芳草遠 貰酒亂花新 拜慶庭闈處 蟾枝香滿身

高秋水村路 隔岸見人家 好是經霜葉 紅於帶露花 臨罾魚易得 就店酒難賒 吟興胡能盡 風清日又斜

謬佐驅雞任 常思賦鵩人 未諧林下約 空感病來身 鏁徑青苔老 鋪階紅葉新 相思不可見 猶喜得書頻

洞隱紅霞外 房開碧嶂根 昔年同鍊句 幾夜共聽猨 考古書千卷 忘憂酒一樽 如今歸建業 雅道喜重論

羨君乘紫詔 歸路指通津 鼓櫂煙波暖 還京雨露新 趨朝丹禁曉 聳轡九衢春 自愧湮沈者 隨軒未有因

知君別家後 不免淚霑襟 芳草千里路 夕陽孤客心 花飛當野渡 猨叫在煙岑 霄漢知音在 何須恨陸沈

童稚親儒墨 時平喜道存 酬身指書劒 賦命委乾坤 秋爽鼓琴興 月清搜句魂 與君同此志 終待至公論

尋師來靜境 神骨覺清涼 一餉逢秋雨 相留坐竹堂 石渠堆敗葉 莎砌咽寒螿 話到南能旨 怡然萬慮忘

殿宇半隳摧 門臨野水開 雲凝何代樹 草蔽此時臺 遶塔堆黃葉 沿階積綠苔 踟躕日將暮 棲鳥入巢來

巨浸常牽夢 雲遊豈覺勞 遙空收晚雨 虛閣看秋濤 必若思三島 應須釣六鼇 如通十洲去 誰信碧天高

未達難隨衆 從他俗所憎 閑聽九秋雨 遠憶四明僧 病後倦吟嘯 貧來疎友朋 寂寥元合道 未必是無能

飄泛經彭澤 扁舟思莫窮 無人秋浪晚 一岸蓼花風 鄉里夢漸遠 交親書未通 今宵見圓月 難坐冷光中

宿投林下寺 中夜覺神清 磬罷僧初定 山空月又生 籠燈吐冷豔 嵒樹起寒聲 待曉紅塵裏 依前冒遠程

長笛起誰家 秋涼夜漏賒 一聲來枕上 孤客在天涯 木末風微動 窗前月漸斜 暗牽詩思苦 不獨落梅花

忽起毘陵念 飄然不可留 聽蟬離古寺 攜錫上扁舟 月出沙汀冷 風高葦岸秋 回期端的否 千里路悠悠

潺潺青嶂底 來處一何長 漱石苔痕滑 侵松鶴夢涼 泛花穿竹塢 瀉月下蓮塘 想得歸何處 天涯助渺茫

見說靈泉好 潺湲興莫窮 誰當秋霽後 獨聽月明中 濺石苔花潤 隨流木葉紅 何當化霖雨 濟物顯殊功

決獄多餘暇 冥搜萬家空 卷簾疎雨後 鏁印夕陽中 還往多名士 編題尚古風 宦途知此味 能有幾人同

別後音塵斷 相逢又共吟 雪霜今日鬢 煙月舊時心 艤櫂夕陽在 聽鴻秋色深 一尊開口笑 不必話升沈

經年離象魏 孤宦在南荒 酒醒公齋冷 雨多歸夢長 志難酬國澤 術欠致民康 吾子應相笑 區區道未光

千門忻應瑞 偏稱上樓看 密灑虛窗曉 狂飄大野寒 園深宜竹樹 簾卷洽杯盤 已作豐年兆 黎民意盡安

隨緣駐瓶錫 心已悟無生 默坐煙霞散 閑觀水月明 竹深風倍冷 堂迥磬偏清 願作傳燈者 忘言學淨名

旭景鸞臺上 微雲象闕間 時清政事少 日永直官閑 遠籟飛簫管 零冰響珮環 終軍年二十 默坐叩玄關

垂楊界官道 茅屋倚高坡 月下春塘水 風中牧豎歌 折花閑立久 對酒遠情多 今夜孤亭夢 悠揚奈爾何

少長在維揚 依然認故鄉 金陵佳麗地 不道少風光 稍望吳臺遠 行登楚塞長 殷勤語江嶺 歸夢莫相妨

省署皆歸沐 西垣公事稀 詠詩前砌立 聽漏向申歸 遠思風醒酒 餘寒雨濕衣 春光已堪探 芝蓋共誰飛

縷綵成飛鷰 迎和啓蟄時 翠翹生玉指 繡羽拂文楣 詎費銜泥力 無勞剪爪期 化工今在此 翻怪社來遲

東觀時閑暇 還修喻蜀書 雙旌馳縣道 百越從軺車 桂蠹晨餐罷 貪泉訪古初 春江多好景 莫使醉吟疎

郊外春華好 人家帶碧谿 淺莎藏鴨戲 輕靄隔雞啼 掩映紅桃谷 夤緣翠柳堤 王孫竟不至 芳草自萋萋

白首棲禪者 嘗談灞滻游 能令過江客 偏起失鄉愁 室倚桃花崦 門臨杜若洲 城中無此景 將子剩淹留

急景駸駸度 遙懷處處生 風頭乍寒暖 天色半陰晴 久別魂空斷 終年道不行 殷勤雲上雁 爲過歷陽城

仲春初四日 春色正中分 綠野徘徊月 晴天斷續雲 鷰飛猶箇箇 花落已紛紛 思婦高樓晚 歌聲不可聞

賤子乖慵性 頻爲省直牽 交親每相見 多在相門前 君獨疎名路 爲郎過十年 炎風久成別 南望思悠然

越徼稽天討 周京亂虜塵 蒼生何可奈 江表更無人 豈憚尋荒壟 猶思認後身 春風白楊裏 獨步淚霑巾

聞道經行處 山前與水陽 磐聲深小院 燈影逈高房 落宿依樓角 歸雲擁殿廊 羨師閑未得 早起逐班行

暑服道情出 煙街薄暮還 風清飄短袂 馬健弄連環 水靜聞歸櫓 霞明見遠山 過從本無事 從此涉旬間

久作他鄉客 深慙薄宦非 不知雲上雁 何得每年歸 夜靜聲彌怨 天空影更微 往年離別淚 今夕重霑衣

廚冷煙初禁 門閑日更斜 東風不好事 吹落滿庭花 過社紛紛鷰 新晴淡淡霞 京都盛游觀 誰訪子雲家

聞道張晨蓋 徘徊石首東 濬川非伯禹 落水異三公 衣濕仍愁雨 冠欹更怯風 今朝復相見 疑是葛仙翁

征虜亭邊月 雞鳴伴客行 可憐何水部 今事謝宣城 風物聊供賞 班資莫繫情 同心不同載 留滯爲浮名

信到得君書 知君已下車 粉闈情在否 蓮幕興何如 人望徵賢入 余思從子居 灊山真隱地 憑爲卜茅廬

江上多離別 居人夜擣衣 拂砧知露滴 促杵恐霜飛 漏轉聲頻斷 愁多力自微 裁縫依夢見 腰帶定應非

獨聽空堦雨 方知愁事悲 寂寥旬假日 蕭颯夜長時 別念紛紛起 寒更故故遲 情人如不醉 定是兩相思

去載分襟後 尋聞在建安 封疆正多事 尊俎若爲歡 都護空遺鏃 明君欲舞干 繞朝時不用 非是殺身難

置却人間事 閑從野老游 樹聲村店晚 草色古城秋 獨鳥飛天外 閑雲度隴頭 姓名君莫問 山木與虛舟

雨霽秋光晚 亭虛野興迴 沙鷗掠岸去 谿水上堦來 客傲風欹幘 筵香菊在盃 東山長許醉 何事憶天台

珍重王光嗣 交情尚在不 蕪城連宅住 楚塞並車游 別後官三改 年來歲六周 銀鉤無一字 何以緩離愁

句曲山前縣 依依數舍程 還同適勾漏 非是厭承明 柳谷供詩景 華陽契道情 金門容傲吏 官滿且還城

碕岸墮縈帶 微風起細漣 綠陰三月後 倒影亂峰前 吹浪游鱗小 黏苔碎石圓 會將腰下組 換取釣魚船

賈傅南遷久 江關道路遙 北來空見雁 西去不如潮 鼠穴依城社 鴻飛在泬寥 高低各有處 不擬更相招

榆柳開新焰 梨花發故枝 輜軿隘城市 圭組坐曹司 獨對芝泥檢 遙憐白馬兒 禁林還視草 氣味兩相知

別路知何極 離腸有所思 登艫望城遠 搖樐過江遲 斷岸煙中失 長天水際垂 此心非橘柚 不爲兩鄉移

風緊雨淒淒 川迴岸漸低 吳州林外近 隋苑霧中迷 聚散紛如此 悲歡豈易齊 料君殘酒醒 還聽子規啼

太守今何在 行春去不歸 筵空收管吹 郊逈儼驂騑 營外星纔落 園中露已稀 傷心梁上鷰 猶解向人飛

始憶花前宴 笙歌醉夕陽 那堪城外送 哀挽逐歸艎 鈴閣朝猶閉 風亭日已荒 唯餘遷客淚 霑灑後池傍

賦分多情客 經年去國心 疎鐘寒郭晚 密雪水亭深 影逈鴻投渚 聲愁雀噪林 他鄉一尊酒 獨坐不成斟

別路吳將楚 離憂弟與兄 斷雲驚晚吹 秋色滿孤城 信遠鴻初下 鄉遙月共明 一枝棲未穩 迴首望三京

我愛他山石 中含絕代珍 煙披寒落落 沙淺靜磷磷 翠色辭文陛 清聲出泗濱 扁舟載歸去 知是汎槎人

羨子清吟處 茅齋面碧流 解憎蓮豔俗 唯欠荻花幽 鷺立低枝晚 風驚折葉秋 贈君須種取 不必樹忘憂

颯颯旱天雨 涼風一夕迴 遠尋南畝去 細入驛亭來 蓑唱牛初牧 漁歌棹正開 盈庭頓無事 歸思酌金罍

七夕雨初霽 行人正憶家 江天望河漢 水館折蓮花 獨坐涼何甚 微吟月易斜 今年不乞巧 鈍拙轉堪嗟

翠黛嚬如怨 朱顏醉更春 占將南國貌 惱殺別家人 粉汗沾巡盞 花鈿逐舞茵 明朝綺窗下 離恨兩殷勤

舊族知名士 朱衣宰楚城 所嗟吾道薄 豈是主恩輕 戰鼓何時息 儒冠獨自行 此心多感激 相送若爲情

世亂離情苦 家貧色養難 水雲孤櫂去 風雨暮春寒 幕府才方急 騷人淚未乾 何時王道泰 萬里看鵬摶

海內兵方起 離筵淚易垂 憐君負米去 惜此落花時 想憶看來信 相寬指後期 殷勤手中柳 此是向南枝

下國兵方起 君家義獨聞 若爲輕世利 歸去臥溪雲 挂席衝嵐翠 攜筇破蘚紋 離情似霜葉 江上正紛紛

酌酒圍爐久 愁襟默自增 長年逢歲暮 多病見兵興 夜色開庭燎 寒威入硯冰 湯師無別念 吟坐一燈凝

潦倒含香客 淒涼賦鵩人 未能全卷舌 終擬學垂綸 故友暌離久 音書問訊頻 相思俱老大 又見一年新

之子有雄文 風標秀不羣 低飛從墨綬 逸志在青雲 柳色臨流動 春光到縣分 賢人多靜理 未爽醉醺醺

我重朱夫子 依然見古人 成名無媿色 得祿及慈親 莫歎官資屈 寧論活計貧 平生心氣在 終任靜邊塵

酌此盃中物 茱萸滿把秋 今朝將送別 他日是忘憂 世亂方多事 年加易得愁 政成頻一醉 亦未減風流

茂宰隳官去 扁舟著綵衣 湓城春酒熟 匡阜野花稀 解纜垂楊綠 開帆宿鷺飛 一朝吾道泰 還逐落潮歸

茅許稟靈氣 一家同上賓 仙山空有廟 舉世更無人 獨往誠違俗 浮名亦累真 當年各自勉 雲洞鎮長春

日入林初靜 山空暑更寒 泉鳴細巖竇 鶴淚眇雲端 拂榻安棊局 焚香戴道冠 望君殊不見 終夕憑欄干

氣爲還元正 心由抱一靈 凝神歸罔象 飛步入青冥 整服乘三素 旋綱躡九星 瓊章開後學 稽首奉真經

天帝黃金闕 真人紫錦書 霓裳紛蔽景 羽服迥凌虛 白鶴能爲使 班麟解駕車 靈符終願借 轉共世情疎

聖主過幽谷 虛皇在蘂宮 五千宗物母 七字祕神童 世上金壺遠 人間玉籥空 唯餘養身法 修此與天通

何處求玄解 人間有洞天 勤行皆是道 謫下尚爲仙 蔽景乘朱鳳 排虛駕紫煙 不嫌園吏傲 願在玉宸前

三素霏霏遠 盟威凜凜寒 火鈴空滅沒 星斗曉闌干 佩響流虛殿 爐煙在醮壇 蕭寥不可極 驂駕上雲端

梓澤成新致 金丹有舊情 挂冠朝睡足 隱几暮江清 藥圃分輕綠 松窗起細聲 養高寧厭病 默坐對諸生

珍重還京使 殷勤話故人 別離長挂夢 寵祿不關身 趣向今成道 聲華舊絕塵 莫嗟客鬢老 詩句逐時新

國有承祧重 人知秉哲尊 清風來望苑 遺烈在東藩 此日升緱嶺 何因到寢門 天高不可問 煙靄共昏昏

夏啓吾君子 周儲上帝賓 音容一飄忽 功業自紛綸 露泣承華月 風驚麗正塵 空餘商嶺客 行淚下宜春

出處成交讓 經綸有大功 淚碑瓜步北 棠樹蒜山東 百揆方時敘 重離遂不融 故臣偏感咽 曾是歎三窮

甲觀光陰促 園陵天地長 簫笳咽無韻 賓御哭相將 盛烈傳彝鼎 遺文被樂章 君臣知己分 零淚亂無行

綵仗清晨出 非同齒胄時 愁煙鎖平甸 朔吹繞寒枝 楚客來何補 緱山去莫追 迴瞻飛蓋處 掩袂不勝悲

家世朱門貴 官資粉署優 今爲百里長 應好五峰游 柳影連彭澤 湖光接庾樓 承明須再入 官滿莫淹留

請以端谿潤 酬君水玉明 方圓雖異器 功用信俱呈 自得山川秀 能分日月精 巾箱各珍重 所貴在交情

仙馭期難改 坤儀道自光 閟宮新表德 沙麓舊膺祥 素帟堯門掩 凝笳畢陌長 東風慘陵樹 無復見親桑

永樂留虛位 長陵啓夕扉 返虞嚴吉杖 復土掩空衣 功業投三母 光靈極四妃 唯應彤史在 不與露花晞

隱隱閶門路 煙雲曉更愁 空瞻金輅出 非是濯龍游 德感人倫正 風行內職修 還隨偶物化 同此思軒丘

夜靜羣動息 翩翩一鴈歸 清音天際遠 寒影月中微 何處雲同宿 長空雪共飛 陽和常借便 免與素心違

苑裏芳華早 皇家勝事多 弓聲達春氣 弈思養天和 煖酒紅爐火 浮舟綠水波 雪晴農事起 擊壤聽賡歌

繁陰連曙景 瑞雪灑芳辰 勢密猶疑臘 風和始覺春 縈林開玉蘂 飄座裛香塵 欲識宸心悅 雲謠慰兆人

湖上一陽生 虛亭啓高宴 楓林煙際出 白鳥波心見 主人忘貴達 座客容疵賤 獨慙殘照催 歸宿明光殿

多病怯煩暑 短才憂近職 跂足北窗風 遙懷浩無極 故人易成別 詩句空相憶 尺素寄天涯 淦江秋水色

落日照平流 晴空萬里秋 輕明動楓葉 點的亂沙鷗 罾網魚梁靜 籉簦稻穗收 不教行樂倦 冉冉下城樓

東觀婆娑樹 曾憐甲坼時 繁英共攀折 芳歲幾推移 往事皆陳迹 清香亦暗衰 相看宜自喜 雙鬢合垂絲

禁省繁華地 含芳自一時 雪英開復落 紅藥植還移 靜想分今昔 頻吟歎盛衰 多情共如此 爭免鬢成絲

舊眷終無替 流光自足悲 攀條感花萼 和曲許塤篪 前會成春夢 和人更己知 緣情聊借喻 爭取道言詩

寺門山水際 清淺照孱顏 客櫂晚維岸 僧房猶掩關 日華穿竹靜 雲影過堦閑 箕踞一長嘯 忘懷物我間

谿路向還背 前山高復重 紛披紅葉樹 間斷白雲峰 盡日慵移櫂 何年醉倚松 自知閑未得 不敢笑周顒

萬物慶西成 茱萸獨擅名 芳排紅結小 香透夾衣輕 宿露霑猶重 朝陽照更明 長和菊花酒 高宴奉西清

素豔擁行舟 清香覆碧流 遠煙分的的 輕浪汎悠悠 雨歇平湖滿 風涼運瀆秋 今朝流詠處 即是白蘋洲

昔從岐陽狩 簪纓滿翠微 十年勞我夢 今日送師歸 曳尾龜應樂 乘軒鶴謾肥 含情題小篆 將去挂巖扉

憲署游從阻 平臺道路賒 喜君馳後乘 於此會仙槎 緩酌遲飛蓋 微吟望綺霞 相迎在春渚 暫別莫咨嗟

九月三十日 獨行梁宋道 河流激似飛 林葉翻如掃 程遙苦晝短 野逈知寒早 還家亦不閑 要且還家了

今夕拜新月 沈沈禁署中 玉繩疎間彩 金掌靜無風 節換知身老 時平見歲功 吟看北墀暝 蘭燼墜微紅

刻燭知無取 爭先素未精 本圖忘物我 何必計輸贏 賭墅終規利 焚囊亦近名 不如相視笑 高詠兩三聲

南朝藩閫地 八友舊招尋 事往山光在 春晴草色深 曲池魚自樂 叢桂鳥頻吟 今日中興運 猶懷翰墨林

瓜步妖氛滅 崑岡草樹青 終朝空望極 今日送君行 報政秋雲靜 微吟曉月生 樓中長可見 特用滅離情

重歎梅花落 非關塞笛悲 論文叨接萼 末曲愧吹篪 枝逐清風動 香因白雪知 陶鈞敷左悌 更賦邵公詩

靈山一峰秀 岌然殊衆山 盤根大江底 插影浮雲間 雷霆常間作 風雨時往還 象外懸清影 千載長躋攀

仙翁上昇去 丹井寄晴壑 山色接天台 湖光照寥廓 玉洞絕無人 老檜猶棲鶴 我欲掣青蛇 他時沖碧落

正是花時節 思君寢復興 市沽終不醉 春夢亦無憑 嶽面懸清雨 河心走濁冰 東門一條路 離恨正相仍

憶見萌芽日 還憐合抱時 舊歡如夢想 物態暗還移 素豔今無幾 朱顏亦自衰 樹將人共老 何暇更悲絲

託植經多稔 頃筐向盛時 枝條雖已故 情分不曾移 莫向堦前老 還同鏡裏衰 更應憐墮葉 殘吹挂蟲絲

麗漢金波滿 當筵玉斚傾 因思頻聚散 幾復換虧盈 光徹離襟冷 聲符別管清 那堪還目此 兩地倚樓情

離情折楊柳 此別異春哉 含露東籬豔 汎香南浦杯 惜持行次贈 留插醉中迴 暮齒如能制 玉山甘判頹

萬物中蕭灑 修篁獨逸羣 貞姿曾冒雪 高節欲凌雲 細韻風初發 濃煙日正曛 因題偏惜別 不可暫無君

送人多折柳 唯我獨吟松 若保歲寒在 何妨霜雪重 森梢逢靜境 廓落見孤峰 還似君高節 亭亭尠繼蹤

隨陽來萬里 點點度遙空 影落長江水 聲悲半夜風 殘秋辭絕漠 無定似驚蓬 我有離羣恨 飄飄類此鴻

摻袂向江頭 朝宗勢未休 何人乘桂楫 之子過揚州 颯颯翹沙鴈 漂漂逐浪鷗 欲知離別恨 半是淚和流

靜追蘋末興 況復值蕭條 猛勢資新鴈 寒聲伴暮潮 過山雲散亂 經樹葉飄颻 今日煙江上 征帆望望遙

上善湛然秋 恩波洽帝猷 謾言生險浪 豈爽見安流 汎去星槎遠 澄來月練浮 滔滔對離酌 入洛稱仙舟

溪山盡日行 方聽遠鐘聲 入院逢僧定 登樓見月生 露垂群木潤 泉落一岩清 此景關吾事 通宵寐不成

先生雙鬢華 深谷臥雲霞 不伐有巢樹 多移無主花 石泉春釀酒 松火夜煎茶 因問山中事 如君有幾家

春至衡陽鴈 思歸塞路長 汀洲齊奮翼 霄漢共成行 雪盡翻風暖 寒收度月涼 直應到秋日 依舊返瀟湘

春江多去情 相去枕長汀 數鴈別湓浦 片帆離洞庭 雨餘沙草綠 雲散岸峰青 誰共觀明月 漁歌夜好聽

古今傳此嶺 高下勢崢嶸 安得青山路 化爲平地行 蒼苔留虎跡 碧樹障溪聲 欲過一回首 踟躕無限情

甌閩在天末 此去整行衣 久客逢春盡 思家冒暑歸 海雲添晚景 山瘴滅晴暉 相憶吟偏苦 不堪書信稀

深山宜避暑 門戶映嵐光 夏木蔭溪路 晝雲埋石牀 心源澄道靜 衣葛蘸泉涼 算得紅塵裏 誰知此興長

渡口樹冥冥 南山漸隱青 漁舟歸舊浦 鷗鳥宿前汀 靜榻懸燈坐 閑門對浪扃 相思頻到此 幾番醉還醒

蹉跎春又晚 天末信來遲 長憶分攜日 正當搖落時 獨遊饒旅恨 多事失歸期 君看前溪樹 山禽巢幾枝

負琴兼杖藜 特地過巖西 已見竹軒閉 又聞山鳥啼 長松寒倚谷 細草暗連溪 久立無人事 煙霞歸路迷

世路爭名利 深山獨結茅 安情自得所 非道豈相交 百尺松當戶 千年鶴在巢 知君於此景 未欲等閑拋

聞罷城中講 來安頂上禪 夜燈明石室 清磐出巖泉 欲訪慙多事 相思恨隔年 終期息塵慮 接話虎溪邊

閑來南渡口 迤邐看江楓 一路波濤畔 數家蘆葦中 遠汀排晚樹 深浦漾寒鴻 吟罷慵回首 此情誰與同

谷口何時住 煙霞一徑深 水聲離遠洞 山色出疎林 雪彩從沾鬢 年光不計心 自言人少到 猶喜我來尋

僧話磻溪叟 平生重赤松 夜堂悲蟋蟀 秋水老芙蓉 吟坐倦垂釣 閑行多倚筇 聞名來已久 未得一相逢

掩關苔滿地 終日坐騰騰 暑氣冷衣葛 暮雲催燭燈 寂寥知得趣 疎嬾似無能 還憶舊遊否 何年別杜陵

曾於塵裏望 此景在煙霄 巖靜水聲近 山深暑氣遙 杖藜青石路 煮茗白雲樵 寄語爲郎者 誰能訪寂寥

擁錫南遊去 名香幾處焚 別來無遠信 多恐在深雲 好月曾同步 幽香省共聞 相思不相見 林下葉紛紛

久與鄉關阻 風塵損舊衣 水思和月泛 山憶共僧歸 林想添鄰舍 溪應改釣磯 弟兄無苦事 不用別庭闈

新秋初雨後 獨立對遙山 去鳥望中沒 好雲吟裏還 長年慙道薄 明代取身閑 從有西征思 園林嬾閉關

舊山臨海色 歸路到天涯 此別各多事 重逢是幾時 江行晴望遠 嶺宿夜吟遲 珍重南方客 清風失所思

偶愛春山在 因循值暑時 風塵非所願 泉石本相宜 坐久松陰轉 吟餘蟬韻移 自慙疎野甚 多失故人期

深居少往還 卷箔早秋間 雨灑吟蟬樹 雲藏嘯狖山 炎蒸如便退 衣葛亦堪閑 靜坐得無事 酒巵聊暢顏

孑然南越去 替爾畏前程 見說路岐嶮 不通車馬行 瘴煙迷海色 嶺樹帶猨聲 獨向山家宿 多應鄉思生

咫尺東溪路 年來偶訪遲 泉聲迷夜雨 花片落空枝 石徑逢僧出 山牀見鶴移 貧齋有琴酒 曾許月圓期

秋風楚江上 送子話遊遨 遠水宿何處 孤舟春夜濤 浦雲沈鴈影 山月照猨嗥 莫爲飢寒苦 便成名利勞

煙霞多放曠 吟嘯是尋常 猨共摘山果 僧鄰住石房 躡雲雙屐冷 採藥一身香 我憶相逢夜 松潭月色涼

浮世況多事 飄流每歎君 路岐何處去 消息幾時聞 吟裏落秋葉 望中生暮雲 孤懷誰慰我 夕鳥自成群

別業五湖上 春殘去路賒 還尋舊山水 重到故人家 門徑掩芳草 園林落異花 君知釣磯在 猶喜有生涯

高樓臨古岸 野步晚來登 江水因寒落 山雲爲雪凝 遠村雖入望 危檻不堪憑 親老未歸去 鄉愁徒自興

草堂南澗邊 有客嘯雲煙 掃葉林風後 拾薪山雨前 野橋通竹徑 流水入芝田 琴月相親夜 更深戀不眠

杜鵑花與鳥 怨豔兩何賒 疑是口中血 滴成枝上花 一聲寒食夜 數朵野僧家 謝豹出不出 日遲遲又斜

閉關防老寇 孰敢振威稜 險固疑天設 山河自古憑 三川奚所賴 雙劒最堪矜 鳥道微通處 煙霞鎖百層

憶昔永嘉際 中原板蕩年 衣冠墜塗炭 輿輅染腥膻 國勢多危厄 宗人苦播遷 南來頻灑淚 渴驥每思泉

一別幾經春 棲遲晉水濱 鶺鴒長在念 鴻雁忽來賓 五斗嫌腰折 朋山刺眼新 善辭如復我 四海五湖身

盡日行方半 諸山直下看 白雲隨步起 危徑極天盤 瀑頂橋形小 溪邊店影寒 往來空太息 玄鬢改非難

常記遊靈境 道人情不低 巖房容偃息 天路許相攜 霞散曙峰外 虹生涼瀑西 何當塵役了 重去聽猨啼

天台山下寺 冬暮景如屏 樹密風長在 年深像有靈 高鐘疑到月 遠燒欲連星 因共真僧話 心中萬慮寧

鼇海西邊地 宵吟景象寬 雲開孤月上 瀑噴一山寒 人異髮常綠 草靈秋不乾 無由此棲息 魂夢在長安

先生入太華 杳杳絕良音 秋夢有時見 孤雲無處尋 神清峰頂立 衣冷瀑邊吟 應笑干名者 六街塵土深

秋是憶山日 禪窗露灑餘 幾懸華頂夢 應寄沃洲書 風月資吟筆 杉篁籠靜居 滿城誰不重 見著紫衣初

節高終不起 死戀九華山 聖主情何切 孤雲性本閑 名傳中國外 墳在亂松間 依約曾棲處 斜陽鳥自還

一雨一番晴 山林冷落青 莫侵殘日噪 正在異鄉聽 孤館宿漳浦 扁舟離洞庭 年年當此際 那免鬢凋零

張緒逞風流 王衍事輕薄 出門逢畊夫 顏色必不樂 肥膚如玉潔 力拗絲不折 半日無畊夫 此輩總餓殺

門在松陰裏 山僧幾度過 藥靈丸不大 棊妙子無多 薄霧籠寒徑 殘風戀綠蘿 金烏兼玉兔 年幾奈公何

半已化爲石 有靈通碧湘 生逢堯雨露 老直漢風霜 月滴蟾心水 龍遺腦骨香 始於毫末後 曾見幾興亡

前賢功及物 禹後杳難儔 不改古今色 平分南北流 寒衝山影岸 清繞荻花洲 盡是朝宗去 潺潺早晚休

清和春尚在 歡醉日何長 谷鳥隨柯轉 庭花奪酒香 初晴巖翠滴 向晚樹陰涼 別有堪吟處 相留宿草堂

草疊到孤頂 身齊高鳥翔 勢疑撞翼軫 翠欲滴瀟湘 雲濕幽崖滑 風梳古木香 晴空聊縱目 杳杳極窮荒

獨夜思君切 無人知此情 滄州歸未得 華髮別來生 孤館木初落 高空月正明 遠書多隔歲 獨念沒前程

拂塵開素匣 有客獨傷時 古調俗不樂 正聲君自知 寒泉出澗澀 老檜倚風悲 縱有來聽者 誰堪繼子期

韶也命何奇 生前與世違 貧棲古梵剎 終著舊麻衣 雅句僧抄遍 孤墳客弔稀 故園今孰在 應見夢中歸

高奇一百篇 造化見工全 積思遊滄海 冥搜入洞天 神珠迷罔象 端玉匪雕鐫 休嘆不得力 離騷千古傳

移檜托禪子 攜家上赤城 拂琴天籟寂 欹枕海濤生 雲白寒峰晚 鳥歌春谷晴 又聞求桂檝 載月十洲行

何人見植初 老樹梵王居 山鬼暗棲托 樵夫難破除 聲高秋漢迥 影倒月潭虛 盡日無僧倚 清風長有餘

圓塘綠水平 魚躍紫蓴生 要路貧無力 深村老退耕 犢隨原草遠 蛙傍塹籬鳴 撥櫂茶川去 初逢穀雨晴

病臥瘴雲間 莓苔漬竹關 孤吟牛渚月 老憶洞庭山 壯志潛消盡 淳風竟未還 今朝忽相遇 執手一開顏

又是春殘也 如何出翠幃 落花人獨立 微雨燕雙飛 寓目魂將斷 經年夢亦非 那堪向愁夕 蕭颯暮蟬輝

又是秋殘也 無聊意若何 客程江外遠 歸思夜深多 峴首飛黃葉 湘湄走白波 仍聞漢都護 今歲合休戈

簾捲竹軒清 四鄰無語聲 漏從吟裏轉 月自坐來明 草木露華濕 衣裳寒氣生 難逢知鑒者 空悅此時情

城枕蕭關路 胡兵日夕臨 唯憑一炬火 以慰萬人心 春老雪猶重 沙寒草不深 如何驅匹馬 向此獨閑吟

下馬扣荆扉 相尋春半時 捫蘿盤磴險 疊石度溪危 松夾莓苔逕 花藏薜荔籬 臥雲情自逸 名姓厭人知

殊鄉會面時 辛苦兩情知 有志年空過 無媒命共奇 吟餘春漏急 語舊酒巡遲 天爵如堪倚 休驚鬢上絲

衆島在波心 曾居舊隱林 近聞飛檄急 轉憶臥雲深 賣藥唯供酒 歸舟只載琴 遙知明月夜 坐石自開襟

一瓶離日外 行指赤城中 去自重雲下 來從積水東 攀蘿躋石徑 挂錫憩松風 迴首雞林道 唯應夢想通

杳杳金陵路 難禁欲斷魂 雨晴山有態 風晚水無痕 遠色千檣岸 愁聲一笛村 如何遣懷抱 詩畢自開尊

白日人稀到 簾垂道院深 雨苔生古壁 雪雀聚寒林 忘慮憑三樂 消閑信五禽 誰知是官府 煙縷滿鑪沈

公居門館靜 旅寄萬州城 山共秋煙紫 霜幷夜月清 無愁干酒律 有句入詩評 何必須林下 方馳吏隱名

扁舟閑引望 望極更盤桓 山密礙江曲 雨多饒地寒 短莎煙苒苒 驚浪雪漫漫 難寫愁何限 鄉關在一端

永日無他念 孤清吏隱心 竹聲幷雪碎 溪色共煙深 數息閑凭几 緣情默寄琴 誰知同寂寞 相與結知音

行過武寧縣 初晴物景和 岸回驚水急 山淺見天多 細草濃藍潑 輕煙匹練拖 晚來何處宿 一笛起漁歌

公局長清淡 池亭晚景中 蔗竿閑倚碧 蓮朵靜淹紅 半引彎彎月 微生飋飋風 無思復無慮 此味幾人同

一片殘陽景 朦朧淡月中 蘭芽紆嫩紫 棃頰抹生紅 琴阮資清格 冠簪養素風 煙霄半知足 吏隱少相同

引步攜筇竹 西園小徑通 雪欹梅蔕綠 春入杏梢紅 靜意崖穿溜 孤愁笛破空 如何將此景 收拾向圖中

公事公言地 標名姓必臧 江山如得助 談笑若爲妨 均賦鄉原肅 詳刑郡邑康 官箴居座右 夙夜算難忘

飋飋籠清籟 蕭蕭鏁翠陰 向高思盡節 從直美虛心 迥砌滋蒼蘚 幽窗伴素琴 公餘時引步 一徑靜中深

照影翻窗綺 層紋滉額波 絲青迷岸柳 茸綠蘸汀莎 片雪翹飢鷺 孤香卷嫩荷 憑欄堪入畫 時聽竹枝歌

賤妾如桃李 君王若歲時 秋風一已勁 搖落不勝悲 寂寂蒼苔滿 沈沈綠草滋 繁華非此日 指輦競何辭

朝發鐵麟驛 夕宿金河戍 奔波急王程 一日千里路 但見容鬢改 不知歲華暮 悠悠沙漠行 王事彌多故

倚恃才難繼 昂藏貌不恭 騎驢衝大尹 奪卷忤宣宗 馳譽超先輩 居官下我儂 司倉舊曹署 一見一心忡

燕來巢我簷 我屋非高大 所貴兒童善 保爾無殃禍 莫巢孀婦家 孀婦怨孤坐 妬爾長雙飛 打爾危巢破

莫問桑田事 但看桑落洲 數家新住處 昔日大江流 古岸崩欲盡 平沙長未休 想應百年後 人世更悠悠

春江正渺渺 送別兩依依 煙裏棹將遠 渡頭人未歸 漁家侵疊浪 島樹挂殘暉 況入湖湘路 那堪花亂飛

天南與天北 此處影婆娑 翠色折不盡 離情生更多 雨餘籠灞岸 煙暝夾隋河 自有佳名在 秦松繼得麽

棠棣開雙萼 夭桃照兩花 分庭含佩響 隔扇偶妝華 迎風俱似雪 映綺共如霞 今宵二神女 幷在一仙家

北林鵲夜飛 南軒月初進 調弦發清徵 蕩心怯褊恡 變作離鴻聲 還入思歸引 長歎未終極 秋風飄素鬢

妖姬飾靚妝 窈窕出蘭房 日照當軒影 風吹滿路香 早時歌扇薄 今日舞衫長 不應令曲誤 持此試周郎

落日明歌席 行雲逐舞人 江前飛暮雨 梁上下輕塵 冶服看疑畫 妝臺望似春 高車勿遽返 長袖欲相親

南國佳人至 北堂羅薦開 長裙隨鳳管 促柱送鸞杯 雲光身後落 雪態掌中回 到愁金谷晚 不怪玉山頹

賤妾裁紈扇 初搖明月姿 君王看舞席 坐起秋風時 玉樹清御路 金陳翳垂絲 昭陽無分理 愁寂任前期

長門落景盡 洞房秋月明 玉階草露積 金屋網塵生 妾妒今應改 君恩昔未平 寄語臨邛客 何時作賦成

圖畫失天真 容華坐誤人 君恩不可再 妾命在和親 淚點關山月 衣銷邊塞塵 一聞陽鳥至 思絕漢宮春

芳樹宜三月 曈曈豔綺年 香交珠箔氣 陰占綠庭煙 小葉風吹長 繁花露濯鮮 遂令穠李兒 折取簪花鈿

夜渡濁河津 衣中劒滿身 兵符劫晉鄙 匕首刺秦人 執事非無膽 高堂念有親 昨緣秦苦趙 來往大梁頻

昔日同飛燕 今朝似伯勞 情深爭擲果 寵罷怨殘桃 別殿春心斷 長門夜樹高 雖能不自悔 誰見舊衣褒

南國承歡日 東方候曉時 那能妒褒姒 祗愛笑唐兒 寶葉隨雲髻 珠絲鍛履綦 不知飛燕意 何事苦相疑

留滯邊庭久 歸思歲月賒 黃雲同入塞 白首獨還家 宛馬隨秦草 胡人問漢花 還傷李都尉 獨自沒黃沙

佳人名莫愁 珠箔上花鉤 清鏡鴛鴦匣 新妝翡翠樓 擣衣明月夜 吹管白雲秋 惟恨金吾子 年年向隴頭

夫婿邊庭久 幽閨恨幾重 玉琴知別日 金鏡識愁容 懶寄雲中服 慵開海上封 年年得衣慣 且試莫裁縫

天不與人言 禍福能自至 水火雖活人 暫不得即死 蹈之焚斯須 憑之溺容易 水火與禍福 豈有先言耳

新年猶尚小 那堪遠聘秦 裾衫沾馬汗 眉黛染胡塵 舉眼無相識 路逢皆異人 唯有梅將李 猶帶故鄉春

湖北雨初晴 湖南山盡見 嵒嵒石帆影 如得海風便 仙穴茅山峰 彩雲時一見 邀君共探此 異籙殘幾卷

鄉關眇天末 引領悵懷歸 羈旅久淫滯 物色屢芳菲 稍覺私意盡 行看鬔鬢稀 如何千里外 佇立霑裳衣

常時華室靜 笑語度更籌 恍惚人事改 冥漠委荒丘 陽原歎薤露 陰壑悼藏舟 清夜妝臺月 空想畫眉愁

共列中台貴 能齊物外心 迴車青閣晚 解帶碧芳深 夜水隨畦入 晴花度竹尋 題詩更相應 一字重千金

度嶺逢朝雪 行看馬跡深 輕標南國瑞 寒慰北人心 皎潔停丹嶂 飄颻映綠林 共君歌樂土 無作白頭吟

擁毳對芳叢 由來趣不同 髮從今日白 花是去年紅 豔色隨朝露 馨香逐晚風 何須待零落 然後始知空

漠漠復霏霏 爲君垣上衣 昭陽輦下草 應笑此生非 掩藹青春去 蒼茫白露稀 猶勝萍逐水 流浪不相依

寒更傳唱晚 清鏡覽衰顏 隔牖風驚竹 開簾雪滿山 灑空深巷靜 積素廣庭閑 借問袁安舍 翛然尚閉關

離亭餞落暉 臘酒減征衣 歲晚煙霞重 川寒雲樹微 戎裝千里至 舊路十年歸 還似汀洲雁 相逢又背飛

南北東西事 人間會也無 昔曾棲玉笥 今也返玄都 雪片隨天闊 泉聲落石孤 丹霄人有約 去採石菖蒲

世久荒墟在 白雲幾代耕 市廛新草綠 里社故煙輕 不謹罹天討 來蘇豈忿兵 誰云殷鑒遠 今古在人程

指途清溪裏 左右唯深林 雲蔽望鄉處 雨愁爲客心 遇人多物役 聽鳥時幽音 何必滄浪水 庶茲浣塵襟

日斜賓館晚 春輕麥候初 簾暄巢幕燕 池躍戲蓮魚 石聲隨流響 桐影傍巖疎 誰能千里外 獨寄八行書

睿想入希夷 真游到具茨 玉鸞登嶂遠 雲輅出花遲 泉壑凝神處 陽和布澤時 六龍多順動 四海正雍熙

天闊銜江雨 冥冥上客衣 潭清魚可數 沙晚鴈爭飛 川谷留雲氣 鵜鶘傍釣磯 瓢零江海客 欹側一帆歸

溫谷春生至 宸遊近甸榮 雲隨天上轉 風入御筵輕 翠蓋浮佳氣 朱樓依太清 朝臣冠劒退 宮女管弦迎

蕃軍傍塞遊 代馬噴風秋 老將垂金甲 閼支著錦裘 琱戈蒙豹尾 紅斾插狼頭 日暮天山下 鳴笳漢使愁

故國歸路賒 春晚在天涯 明月夜來夢 碧山秋到家 開窗聞落葉 遠墅見晴鴉 驚起曉庭際 鶯啼桃杏花

巴江猨嘯苦 響入客舟中 孤枕破殘夢 三聲隨曉風 連雲波澹澹 和霧雨濛濛 巫峽去家遠 不堪魂斷空

白馬三軍客 青娥十載思 玉庭霜落夜 羅幌月明時 鑪冷蜘蛛喜 燈高熠燿期 愁多不可曙 流涕坐空幃

斜日空庭暮 幽閨積恨盈 細風吹帳冷 微月度窗明 怨坐啼相續 愁眠夢不成 調琴欲有弄 畏作斷腸聲

沙塞秋應晚 金閨恨已空 那堪裂紈素 時許出房櫳 杵影弄寒月 砧聲調夜風 裁縫雙淚盡 萬里寄雲中

露白草猶青 淮舟倚岸停 風帆幾處客 天地兩河星 樹靜禽眠草 沙寒鹿過汀 明朝誰結伴 直去泛滄溟

長忌時人識 有家雲澗深 性惟耽嗜酒 貧不破除琴 靜鼓三通齒 頻湯一味參 知師最知我 相引坐檉陰

天淡雨初晴 遊人恨不勝 亂山啼蜀魄 孤櫂宿巴陵 影暗村橋柳 光寒水寺燈 罷吟思故國 窗外有漁罾

日晚宜春暮 風軟上林朝 對酒近初節 開樓蕩夜謠 石橋通小澗 竹路上青霄 持底誰見許 長愁成細腰

涼風颯庭戶 漸疑華髮侵 已經楊柳謝 猶聽蟪蛄吟 雨助灘聲出 雲連野色深 鶺鴒今在遠 年酒共誰斟

千峰圍古寺 深處敞樓臺 景異尋常處 人須特達來 松杉寒更茂 嵐靄晝還開 欲續豐碑語 含毫恨不才

修徑投幽隱 輕裘怯暮寒 閑僧能解榻 倦客得休鞍 白雨鳴山麓 青燈語夜闌 明朝梯石路 更仗筍輿安

白石峰猶在 橫橋一徑微 多年無客過 落日有雲歸 水淨苔生髮 山寒樹著衣 如何方廣寺 千古去人稀

手接汨羅水 天心知所存 固教工部死 來伴大夫魂 流落同千古 風騷共一源 消凝傷往事 斜日隱頹垣

悔上層樓望 翻成極目愁 路沿蔥嶺去 河背玉關流 馬散眠沙磧 兵閑倚戍樓 殘陽三會角 吹白旅人頭

秋日幷州路 黃榆落故關 孤城吹角罷 數騎射鵰還 帳幕遙臨水 牛羊自下山 行人正垂淚 烽火起雲間

衆島在波心 曾居舊隱林 近聞飛檄急 轉憶臥雲深 賣藥唯供酒 歸舟只載琴 遙知明月夜 坐石自開襟

河曲今無戰 王師每務農 選才當重委 足食乃深功 草色孤城外 雲陰絕漠中 蕭關休歎別 歸望在乘騘

禪宮新歇雨 香閣晚登臨 邑樹晴光起 川苗佳氣深 水包城下岸 雲細郢中岑 自歎牽卑日 聊開望遠心

暝望香山閣 梯雲宿半空 軒窗閉潮海 枕席拂煙虹 朱網防棲鴿 紗燈護夕蟲 一聞雞唱曉 已見日曈曈

水樹子雲家 峯瀛宛不賒 芥浮舟是葉 蓮發岫爲花 酌蟻開春甕 觀魚憑海查 游蘇多石友 題贈滿瑤華

昔擅登壇寵 爰光典午朝 刀懸臨益夢 龍啓渡江謠 茂績當年舉 英魂此地銷 唯餘孤壠上 日夕起松飆

垂柳拂妝臺 葳蕤葉半開 年華枝上見 邊思曲中來 嫩色宜新雨 輕花伴落梅 朝朝倦攀折 征戍幾時回

春看玫瑰樹 西鄰即宋家 門深重暗葉 牆近度飛花 影拂桃陰淺 香傳李逕斜 靚妝愁日暮 流涕向窗紗

未明龍骨駿 幸得到神州 自有千金價 寧忘伯樂酬 雖知殊欵段 莫敢比驊騮 若遇追風便 當軒一舉頭

好是山家鳳 歌成非楚雞 毫光灑風雨 紋綵動雲霓 竹實不得飽 桐孫何足栖 岐陽今好去 律呂正淒淒

白露邊秋早 皇華戎事催 已推仙省妙 更是幕中才 出餞傾朝列 深功佇帝臺 坐聞長策利 終見勒銘迴

太華五千尋 重嵒合沓起 勢飛白雲外 影倒黃河裏 上有千蓮葉 服之久不死 山高採難得 歎息徒仰止

整駕俟明發 逶迤歷險途 天形逼峰盡 地勢入谿無 樹繞圓潭密 雲橫疊障孤 誰憐後時者 六月未南圖

遊女泛江晴 蓮紅水復清 競多愁日暮 爭疾畏船傾 波動疑釵落 風生覺袖輕 相看未盡意 歸浦櫂歌聲

簾低曉露濕 簾捲鶯聲急 欲起把箜篌 如凝綵弦澀 孤眠愁不轉 點淚聲相及 淨掃階上花 風來更吹入

長亭日已暮 駐馬暫盤桓 山川杳不極 徒侶默相看 雲夕荆臺暗 風秋郢路寒 客心一如此 誰復采芳蘭

夜帆時未發 同侶暗相催 山曉月初下 江鳴潮欲來 稍分揚子岸 不辨越王臺 自客水鄉裏 舟行知幾迴

相逢唯道在 誰不共知貧 歸路分殘雨 停舟別故人 霜明松嶺曉 花暗竹房春 亦有棲閑意 何年可寄身

分手怨河梁 南征歷漢陽 江山追宋玉 雲雨夢襄王 醉裏宜城近 歌中郢路長 更尋棲枳處 猶是念仇香

客行逢日暮 原野散秋暉 南陌人初斷 西林鳥盡歸 暗蓬沙上轉 寒葉月中飛 村落無多在 聲聲近擣衣

盛才傾世重 清論滿朝歸 作隼他年計 爲鴛此日飛 比肩移日近 抗首出郊畿 爲報清漳水 分明照錦衣

客遊倦旅思 憩駕陟崇墉 元凱標奇跡 安仁擅美蹤 遠近濁河流 出沒青山峰 佇想空不極 懷古悵無從

捨筏求香偈 因泉演妙音 是明捐俗網 何獨在山林 繚繞藤軒密 逶迤竹徑深 爲傳同學志 茲宇可清心

爲禮依天象 周旋逐月成 教人三讓美 爲客一宵生 初進輪猶暗 終辭影漸明 幸陪賓主位 取捨任虧盈

握筆題詩易 荷戈征戍難 慣從鴛被暖 怯向鴈門寒 瘦盡寬衣帶 啼多漬枕檀 試留青黛著 迴日畫眉看

積塵爲太山 掬水成東海 富貴有時乖 希夷無日改 絳節出崆峒 霓衣發光彩 古者有七賢 六個今何在

孤城漏未殘 徒侶拂征鞍 洛北去愁遠 淮南歸夢闌 曉燈迴壁暗 晴雪卷簾寒 更盡主人酒 出門行路難

悵望黃金屋 恩衰似越逃 花生針眼刺 月送剪腸刀 地近歡娛遠 天低雨露高 時看迴輦處 淚臉濕夭桃

癖性愛古物 終歲求不得 昨朝得古硯 蘭河灘之側 波濤所擊觸 背面生隟隙 質狀朴且醜 令人作不得

湯周二大仙 廬此得昇天 風俗因興廟 春秋不記年 錦雲張紫蓋 琴溜瀉鳴泉 丹竈猶存鼎 仙花發故園

拔地山巒秀 排空殿閣斜 雲供數州雨 樹獻九天花 夜月摩峰頂 秋鐘徹海涯 長松拂星漢 一一是仙槎

山脉逗飛泉 泓澄傍巖石 亂垂寒玉篠 碎灑珍珠滴 澄波涵萬象 明鏡瀉天色 有時乘月來 賞詠還自適

妙有分二氣 靈山開九華 層標遏遲日 半壁明朝霞 積雪曜陰壑 飛流歕陽崖 青瑩玉樹色 縹緲羽人家

吾友駐行輪 遲遲惜上春 東西出餞路 惆悵獨歸人 歡會期他日 驅馳恨此身 須知貢公望 從此願相因

春谿與岸平 初月出谿明 璧彩寒仍潔 金波夜轉清 孤光遠近滿 練色往來輕 望望隨蘭櫂 依依出柳城

策杖迎詩客 歸房理病身 閑收無效藥 徧寄有情人 草木分千品 方書問六陳 還知一室內 我爾即天親

蟋蟀催寒服 茱萸滴露房 酒巡明刻燭 籬菊暗尋芳 新月和秋露 繁星混夜霜 登高今夕事 九九是天長

千畦抱甕園 一酌癭尊酒 唯有沃洲僧 時過杏溪叟 追歡君適性 獨飲我空口 儒釋事雖殊 文章意多偶

宮闕何年月 應門何歲苔 清光一以照 白露共裴回 珠履久行絕 玉房重未開 妾心正如此 昭陽歌吹來

始見花滿枝 又看花滿地 且持增氣酒 莫滴傷心淚 深誠長鬱結 芳晨自妍媚 嘯歌聊永日 誰知此時意

相思繞我心 日夕千萬重 年光坐婉娩 春淚銷顏容 臺鏡晦舊暉 庭草滋深茸 望夫山上石 別劒水中龍

相好全如梵 端倪祗爲隋 寧同蚌頑惡 但與鷸相持 雖因雀變化 不逐月虧盈 縱有天中匠 神工詎可成

天心惟助善 聖跡此開陽 載恐雷輪重 絙疑電索長 上衝挾螮蝀 不動束鋃鐺 飢鳥未曾啄 乖龍寧敢藏

重疊碎晴空 餘霞更照紅 蟬蹤近鳷鵲 鳥道接相風 苔靜金輪路 雲輕白日宮 壁詩傳謝客 門牓占休公

一院暑難侵 莓苔共影深 標枝爭息鳥 餘吹正開襟 宿雨香添色 殘陽石在陰 乘閑動詩意 助靜入禪心

古畫思匡嶺 上方疑傅巖 蝶閑移忍草 蟬曉揭高杉 香字消芝印 金經發茝函 井通松底脈 書坼洞中緘

偶到天台院 因逢物外僧 忘機同一祖 出語離三乘 樹老中庭寂 窗虛外境澄 片時松影下 聯續百千燈

畫得青溪樣 宜於紫府觀 日明煙靄薄 風落水容寬 畫野高低接 商工井邑攢 疏川因稼穡 出使問艱難

幾年無此會 今日喜相從 後夏仍多病 前書達幾封 水華迎暮雨 松吹引疎鐘 出谷隨初月 尋僧說五峰

此別難重陳 花飛復戀人 來時梅覆雪 去日柳含春 物候催行客 歸途淑氣新 剡川今已遠 魂夢暗相親

沙場征戍客 寒苦若爲眠 戰袍經手作 知落阿誰邊 蓄意多添線 含情更著綿 今生已過也 結取後生緣

啼鳥驚眠罷 房櫳乘曉開 鳳釵金作縷 鸞鏡玉爲臺 妝似臨池出 人疑向月來 自憐終不見 欲去復裴回

金菊延清霜 玉壺多美酒 良人猶不歸 芳菲豈常有 不惜芳菲歇 但傷別離久 含情罷斟酌 凝怨對窗牖

靄靄芳春朝 雪絮起青條 或值花同舞 不因風自飄 過尊浮綠醑 拂幌綴紅綃 那用持愁翫 春懷不自聊

今朝妝閣前 拾得舊花鈿 粉汚痕猶在 塵侵色尚鮮 曾經纖手裏 拈向翠眉邊 能助千金笑 如何忍棄捐

侯門初擁節 御苑柳絲新 不是悲殊命 唯愁別近親 黃鶯遷古木 朱履從清塵 想到千山外 滄江正暮春

欲下丹青筆 先拈寶鏡寒 已經顏索寞 漸覺鬢凋殘 淚眼描將易 愁腸寫出難 恐君渾忘却 時展畫圖看

自古無和親 貽災到妾身 朔風嘶去馬 漢月出行輪 衣薄狼山雪 妝成虜塞春 迴看父母國 生死畢胡塵

歌扇向陵開 齊行奠玉杯 舞時飛燕列 夢裏片雲來 月色空餘恨 松聲莫更哀 誰憐未死妾 掩袂下銅臺

所居幸接隣 相見不相親 一似雲間月 何殊鏡裏人 丹誠空有夢 腸斷不禁春 願作梁間燕 無由變此身

隟塵何微微 朝夕通其輝 人生各有託 君去獨不歸 青林有蟬響 赤日無鳥飛 裴回東南望 雙淚空霑衣

憶昨會詩酒 終日相逢迎 今來成故事 歲月令人驚 淚流紅粉薄 風度羅衣輕 難爲子猷志 虛負文君名

兩城相對峙 一水向東流 今夜素娥月 何年黃鶴樓 悠悠蘭棹晚 渺渺荻花秋 無奈柔腸斷 關山總是愁

春盡花隨盡 其如自是花 從來說花意 不過此容華 明月易虧輪 好花難戀春 常將花月恨 幷作可憐人

佳人惜顏色 恐逐芳菲歇 日暮出畫堂 下堦拜新月 拜月如有詞 傍人那得知 歸來投玉枕 始覺淚痕垂

南天春雨時 那鑒雪霜姿 衆類亦云茂 虛心能自持 多留晉賢醉 早伴舜妃悲 晚歲君能賞 蒼蒼勁節奇

翠色連荒岸 煙姿入遠樓 影鋪秋水面 花落釣人頭 根老藏魚窟 枝低繫客舟 蕭蕭風雨夜 驚夢復添愁

羞日遮羅袖 愁春嬾起妝 易求無價寶 難得有心郎 枕上潛垂淚 花間暗斷腸 自能窺宋玉 何必恨王昌

旦夕醉吟身 相思又此春 雨中寄書使 窗下斷腸人 山捲珠簾看 愁隨芳草新 別來清宴上 幾度落梁塵

鶯語驚殘夢 輕妝改淚容 竹陰初月薄 江靜晚煙濃 溼觜銜泥燕 香鬚採蕊蜂 獨憐無限思 吟罷亞枝松

住處雖同巷 經年不一過 清詞勸舊女 香桂折新柯 道性欺冰雪 禪心笑綺羅 跡登霄漢上 無路接煙波

幽人刱奇境 遊客駐行程 粉壁空留字 蓮宮未有名 鑿池泉自出 開徑草重生 百尺金輪閣 當川豁眼明

嫩菊含新彩 遠山閑夕煙 涼風驚綠樹 清韻入朱弦 思婦機中錦 征人塞外天 鴈飛魚在水 書信若爲傳

鴈魚空有信 雞黍恨無期 閉戶方籠月 褰簾已散絲 近泉鳴砌畔 遠浪漲江湄 鄉思悲秋客 愁吟五字詩

何處同仙侶 青衣獨在家 暖爐留煮藥 鄰院爲煎茶 畫壁燈光暗 幡竿日影斜 殷勤重回首 牆外數枝花

階砌亂蛩鳴 庭柯煙露清 月中鄰樂響 樓上遠山明 珍簟涼風著 瑤琴寄恨生 嵇君嬾書札 底物慰秋情

昔去繁霜月 今來苦霧時 相逢仍臥病 欲語淚先垂 強勸陶家酒 還吟謝客詩 偶然成一醉 此外更何之

無事烏程縣 蹉跎歲月餘 不知芸閣吏 寂寞竟何如 遠水浮仙棹 寒星伴使車 因過大雷岸 莫忘八行書

望水試登山 山高湖又闊 相思無曉夕 相望經年月 鬱鬱山木榮 綿綿野花發 別後無限情 相逢一時說

莫漫戀浮名 應須薄宦情 百年齊旦暮 前事盡虛盈 愁鬢行看白 童顏學未成 無過天竺國 依止古先生

人道海水深 不抵相思半 海水尚有涯 相思渺無畔 攜琴上高樓 樓虛月華滿 彈著相思曲 弦腸一時斷

流水閶門外 孤舟日復西 離情遍芳草 無處不萋萋 妾夢經吳苑 君行到剡溪 歸來重相訪 莫學阮郎迷

舊國經年別 關河萬里思 題詩憑鴈翼 望月想蛾眉 白髮愁偏覺 歸心夢獨知 誰堪離亂處 掩淚向南枝

鳳樓春望好 宮闕一重重 上苑雨中樹 終南霽後峰 落花行處徧 佳氣晚來濃 喜見休明代 霓裳躡道蹤

水色連天色 風聲益浪聲 旅人歸思苦 漁叟夢魂驚 舉棹雲先到 移舟月逐行 旋吟詩句罷 猶見遠山橫

凡讀我詩者 心中須護淨 慳貪繼日廉 諂曲登時正 驅遣除惡業 歸依受真性 今日得佛身 急急如律令

重巖我卜居 鳥道絕人迹 庭際何所有 白雲抱幽石 住茲凡幾年 屢見春冬易 寄語鍾鼎家 虛名定無益

可笑寒山道 而無車馬蹤 聯谿難記曲 疊嶂不知重 泣露千般草 吟風一樣松 此時迷徑處 形問影何從

吾家好隱淪 居處絕囂塵 踐草成三徑 瞻雲作四鄰 助歌聲有鳥 問法語無人 今日娑婆樹 幾年爲一春

琴書須自隨 祿位用何爲 投輦從賢婦 巾車有孝兒 風吹曝麥地 水溢沃魚池 常念鷦鷯鳥 安身在一枝

弟兄同五郡 父子本三州 欲驗飛鳧集 須徵白兔遊 靈瓜夢裏受 神橘座中收 鄉國何迢遰 同魚寄水流

一爲書劒客 二遇聖明君 東守文不賞 西征武不勳 學文兼學武 學武兼學文 今日既老矣 餘生不足云

莊子說送終 天地爲棺槨 吾歸此有時 唯須一番箔 死將餧青蠅 弔不勞白鶴 餓著首陽山 生廉死亦樂

人問寒山道 寒山路不通 夏天冰未釋 日出霧朦朧 似我何由屆 與君心不同 君心若似我 還得到其中

天生百尺樹 翦作長條木 可惜棟梁材 拋之在幽谷 年多心尚勁 日久皮漸禿 識者取將來 猶堪柱馬屋

驅馬度荒城 荒城動客情 高低舊雉堞 大小古墳塋 自振孤蓬影 長凝拱木聲 所嗟皆俗骨 仙史更無名

鸚鵡宅西國 虞羅捕得歸 美人朝夕弄 出入在庭幃 賜以金籠貯 扃哉損羽衣 不如鴻與鶴 颻颺入雲飛

玉堂挂珠簾 中有嬋娟子 其貌勝神仙 容華若桃李 東家春霧合 西舍秋風起 更過三十年 還成苷蔗滓

城中娥眉女 珠珮珂珊珊 鸚鵡花前弄 琵琶月下彈 長歌三月響 短舞萬人看 未必長如此 芙蓉不耐寒

家住綠巖下 庭蕪更不芟 新藤垂繚繞 古石豎巉巖 山果獼猴摘 池魚白鷺銜 仙書一兩卷 樹下讀喃喃

四時無止息 年去又年來 萬物有代謝 九天無朽摧 東明又西暗 花落復花開 唯有黃泉客 冥冥去不迴

歲去換愁年 春來物色鮮 山花笑淥水 巖岫舞青煙 蜂蝶自云樂 禽魚更可憐 朋遊情未已 徹曉不能眠

手筆太縱橫 身材極環瑋 生爲有限身 死作無名鬼 自古如此多 君今爭奈何 可來白雲裏 教爾紫芝歌

欲得安身處 寒山可長保 微風吹幽松 近聽聲逾好 下有斑白人 喃喃讀黃老 十年歸不得 忘却來時道

俊傑馬上郎 揮鞭指綠楊 謂言無死日 終不作梯航 四運花自好 一朝成萎黃 醍醐與石蜜 至死不能嘗

有一餐霞子 其居諱俗遊 論時實蕭爽 在夏亦如秋 幽澗常瀝瀝 高松風颼颼 其中半日坐 忘却百年愁

妾在邯鄲住 歌聲亦抑揚 賴我安居處 此曲舊來長 既醉莫言歸 留連日未央 兒家寢宿處 繡被滿銀牀

快搒三翼舟 善乘千里馬 莫能造我家 謂言最幽野 巖岫深嶂中 雲雷竟日下 自非孔丘公 無能相救者

智者君拋我 愚者我拋君 非愚亦非智 從此斷相聞 入夜歌明月 侵晨舞白雲 焉能拱口手 端坐鬢紛紛

有鳥五色彣 棲桐食竹實 徐動合禮儀 和鳴中音律 昨來何以至 爲吾暫時出 儻聞弦歌聲 作舞欣今日

茅棟野人居 門前車馬疎 林幽偏聚鳥 谿闊本藏魚 山果攜兒摘 臯田共婦鋤 家中何所有 唯有一牀書

登陟寒山道 寒山路不窮 谿長石磊磊 澗闊草濛濛 苔滑非關雨 松鳴不假風 誰能超世累 共坐白雲中

六極常嬰困 九維徒自論 有才遺草澤 無藝閉蓬門 日上巖猶暗 煙消谷尚昏 其中長者子 箇箇總無裩

白雲高嵯峨 淥水蕩潭波 此處聞漁父 時時鼓棹歌 聲聲不可聽 令我愁思多 誰謂雀無角 其如穿屋何

杳杳寒山道 落落冷澗濱 啾啾常有鳥 寂寂更無人 磧磧風吹面 紛紛雪積身 朝朝不見日 歲歲不知春

少年何所愁 愁見鬢毛白 白更何所愁 愁見日逼迫 移向東岱居 配守北邙宅 何忍出此言 此言傷老客

聞道愁難遣 斯言謂不真 昨朝曾趂却 今日又纏身 月盡愁難盡 年新愁更新 誰知席帽下 元是昔愁人

兩龜乘犢車 驀出路頭戲 一蠱從傍來 苦死欲求寄 不載爽人情 始載被沈累 彈指不可論 行恩却遭刺

東家一老婆 富來三五年 昔日貧於我 今笑我無錢 渠笑我在後 我笑渠在前 相笑儻不止 東邊復西邊

富兒多鞅掌 觸事難祇承 倉米已赫赤 不貸人斗升 轉懷鉤距意 買絹先揀綾 若至臨終日 弔客有蒼蠅

白鶴銜苦桃 千里作一息 欲往蓬萊山 將此充糧食 未達毛摧落 離羣心慘惻 却歸舊來巢 妻子不相識

慣居幽隱處 乍向國清中 時訪豐干道 仍來看拾公 獨迴上寒巖 無人話合同 尋究無源水 源窮水不窮

生前大愚癡 不爲今日悟 今日如許貧 總是前生作 今生又不修 來生還如故 兩岸各無船 渺渺難濟渡

璨璨盧家女 舊來名莫愁 貪乘摘花馬 樂搒采蓮舟 膝坐綠熊席 身披青鳳裘 哀傷百年內 不免歸山丘

獨臥重巖下 蒸雲晝不消 室中雖暡靉 心裏絕喧囂 夢去遊金闕 魂歸度石橋 拋除鬧我者 歷歷樹間瓢

夫物有所用 用之各有宜 用之若失所 一缺復一虧 圓鑿而方枘 悲哉空爾爲 驊騮將捕鼠 不及跛猫兒

誰家長不死 死事舊來均 始憶八尺漢 俄成一聚塵 黃泉無曉日 青草有時春 行到傷心處 松風愁殺人

騮馬珊瑚鞭 驅馳洛陽道 自矜美少年 不信有衰老 白髮會應生 紅顏豈長保 但看北邙山 箇是蓬萊島

竟日常如醉 流年不暫停 埋著蓬蒿下 曉月何冥冥 骨肉消散盡 魂魄幾凋零 遮莫齩鐵口 無因讀老經

一向寒山坐 淹留三十年 昨來訪親友 太半入黃泉 漸減如殘燭 長流似逝川 今朝對孤影 不覺淚雙懸

相喚採芙蓉 可憐清江裏 遊戲不覺暮 屢見狂風起 浪捧鴛鴦兒 波搖鸂鶒子 此時居舟楫 浩蕩情無已

有酒相招飲 有肉相呼喫 黃泉前後人 少壯須努力 玉帶暫時華 金釵非久飾 張翁與鄭婆 一去無消息

可憐好丈夫 身體極稜稜 春秋未三十 才藝百般能 金羈逐俠客 玉饌集良朋 唯有一般惡 不傳無盡燈

桃花欲經夏 風月催不待 訪覓漢時人 能無一箇在 朝朝花遷落 歲歲人移改 今日揚塵處 昔時爲大海

我見東家女 年可有十八 西舍競來問 願姻夫妻活 烹羊煮衆命 聚頭作婬殺 含笑樂呵呵 啼哭受殃抉

田舍多桑園 牛犢滿廐轍 肯信有因果 頑皮早晚裂 眼看消磨盡 當頭各自活 紙袴瓦作裩 到頭凍餓殺

我見百十狗 箇箇毛鬇鬡 臥者渠自臥 行者渠自行 投之一塊骨 相與啀喍爭 良由爲骨少 狗多分不平

極目兮長望 白雲四茫茫 鴟鵶飽腲腇 鸞鳳飢徬徨 駿馬放石磧 蹇驢能至堂 天高不可問 鷦鵊在滄浪

洛陽多女兒 春日逞華麗 共折路邊花 各持插高髻 髻高花匼匝 人見皆睥睨 別求醦醦憐 將歸見夫壻

春女衒容儀 相將南陌陲 看花愁日晚 隱樹怕風吹 年少徒傍來 白馬黃金羈 何須久相弄 兒家夫壻知

羣女戲夕陽 風來滿路香 綴裙金蛺蝶 插髻玉鴛鴦 角婢紅羅縝 閹奴紫錦裳 爲觀失道者 鬢白心惶惶

若人逢鬼魅 第一莫驚懅 捺硬莫采渠 呼名自當去 燒香請佛力 禮拜求僧助 蚊子叮鐵牛 無渠下觜處

浩浩黃河水 東流長不息 悠悠不見清 人人壽有極 苟欲乘白雲 曷由生羽翼 唯當鬒髮時 行住須努力

乘茲朽木船 采彼紝婆子 行至大海中 波濤復不止 唯賫一宿糧 去岸三千里 煩惱從何生 愁哉緣苦起

默默永無言 後生何所述 隱居在林藪 智日何由出 枯槁非堅衛 風霜成夭疾 土牛耕石田 未有得稻日

山中何太冷 自古非今年 沓嶂恆凝雪 幽林每吐煙 草生芒種後 葉落立秋前 此有沈迷客 窺窺不見天

山客心悄悄 常嗟歲序遷 辛勤采芝朮 搜斥詎成仙 庭廓雲初卷 林明月正圓 不歸何所爲 桂樹相留連

豬喫死人肉 人喫死豬腸 豬不嫌人臭 人反道豬香 豬死拋水內 人死掘土藏 彼此莫相噉 蓮花生沸湯

快哉混沌身 不飯復不尿 遭得誰鑽鑿 因茲立九竅 朝朝爲衣食 歲歲愁租調 千箇爭一錢 聚頭亡命叫

啼哭緣何事 淚如珠子顆 應當有別離 復是遭喪禍 所爲在貧窮 未能了因果 塚間瞻死屍 六道不干我

婦女慵經織 男夫嬾耨田 輕浮耽挾彈 跕躧拈抹弦 凍骨衣應急 充腸食在先 今誰念於汝 苦痛哭蒼天

不行真正道 隨邪號行婆 口慙神佛少 心懷嫉妒多 背後噇魚肉 人前念佛陀 如此修身處 難應避奈何

世有一等愚 茫茫恰似驢 還解人言語 貪婬狀若豬 險巇難可測 實語却成虛 誰能共伊語 令教莫此居

有漢姓慠慢 名貪字不廉 一身無所解 百事被他嫌 死惡黃連苦 生憐白蜜甜 喫魚猶未止 食肉更無厭

縱你居犀角 饒君帶虎睛 桃枝將辟穢 蒜殼取爲瓔 暖腹茱萸酒 空心枸杞羹 終歸不免死 浪自覓長生

卜擇幽居地 天台更莫言 猨啼谿霧冷 嶽色草門連 折葉覆松室 開池引澗泉 已甘休萬事 采蕨度殘年

益者益其精 可名爲有益 易者易其形 是名之有易 能益復能易 當得上仙籍 無益復無易 終不免死厄

徒勞說三史 浪自看五經 洎老檢黃籍 依前住白丁 筮遭連蹇卦 生主虛危星 不及河邊樹 年年一度青

我今有一襦 非羅復非綺 借問作何色 不紅亦不紫 夏天將作衫 冬天將作被 冬夏遞互用 長年只這是

白拂栴檀柄 馨香竟日聞 柔和如卷霧 搖拽似行雲 禮奉宜當暑 高提復去塵 時時方丈內 將用指迷人

貪人好聚財 恰如梟愛子 子大而食母 財多還害己 散之即福生 聚之即禍起 無財亦無禍 鼓翼青雲裏

去家一萬里 提劒擊匈奴 得利渠即死 失利汝即殂 渠命既不惜 汝命亦何辜 教汝百勝術 不貪爲上謨

惡趣甚茫茫 冥冥無日光 人間八百歲 未抵半宵長 此等諸癡子 論情甚可傷 勸君求出離 認取法中王

世有多解人 愚癡徒苦辛 不求當來善 唯知造惡因 五逆十惡輩 三毒以爲親 一死入地獄 長如鎮庫銀

天高高不窮 地厚厚無極 動物在其中 憑茲造化力 爭頭覓飽暖 作計相噉食 因果都未詳 盲兒問乳色

天下幾種人 論時色數有 賈婆如許夫 黃老元無婦 衛氏兒可憐 鐘家女極醜 渠若向西行 我便東邊走

賢士不貪婪 癡人好鑪冶 麥地占他家 竹園皆我者 努膊覓錢財 切齒驅奴馬 須看郭門外 壘壘松栢下

嗊嗊買魚肉 擔歸餧妻子 何須殺他命 將來活汝己 此非天堂緣 純是地獄滓 徐六語破堆 始知沒道理

有人把椿樹 喚作白栴檀 學道多沙數 幾箇得泥丸 棄金却擔草 謾他亦自謾 似聚砂一處 成團也大難

蒸砂擬作飯 臨渴始掘井 用力磨碌磚 那堪將作鏡 佛說元平等 總有真如性 但自審思量 不用閑爭競

欲識生死譬 且將冰水比 水結即成冰 冰消返成水 已死必應生 出生還復死 冰水不相傷 生死還雙美

尋思少年日 遊獵向平陵 國使職非願 神仙未足稱 聯翩騎白馬 喝兔放蒼鷹 不覺大流落 皤皤誰見矜

偃息深林下 從生是農夫 立身既質直 出語無諂諛 保我不鑒璧 信君方得珠 焉能同泛灩 極目波上鳧

不須攻人惡 何用伐己善 行之則可行 卷之則可卷 祿厚憂積大 言深慮交淺 聞茲若念茲 小子當自見

富兒會高堂 華燈何煒煌 此時無燭者 心願處其傍 不意遭排遣 還歸暗處藏 益人明詎損 頓訝惜餘光

世有聰明士 勤苦探幽文 三端自孤立 六藝越諸君 神氣卓然異 精彩超衆羣 不識箇中意 逐境亂紛紛

層層山水秀 煙霞鎖翠微 嵐拂紗巾濕 露霑蓑草衣 足躡遊方履 手執古藤枝 更觀塵世外 夢境復何爲

滿卷才子詩 溢壺聖人酒 行愛觀牛犢 坐不離左右 霜露入茅簷 月華明甕牖 此時吸兩甌 吟詩五百首

施家有兩兒 以藝干齊楚 文武各自備 託身爲得所 孟公問其術 我子親教汝 秦衛兩不成 失時成齟齬

止宿鴛鴦鳥 一雄兼一雌 銜花相共食 刷羽每相隨 戲入煙霄裏 宿歸沙岸湄 自憐生處樂 不奪鳳皇池

或有衒行人 才藝過周孔 見罷頭兀兀 看時身侗侗 繩牽未肯行 錐刺猶不動 恰似羊公鶴 可憐生氃氋

少小帶經鋤 本將兄共居 緣遭他輩責 剩被自妻疎 拋絕紅塵境 常遊好閱書 誰能借斗水 活取轍中魚

書判全非弱 嫌身不得官 銓曹被拗折 洗垢覓瘡瘢 必也關天命 今冬更試看 盲兒射雀目 偶中亦非難

貧驢欠一尺 富狗剩三寸 若分貧不平 中半富與困 始取驢飽足 却令狗飢頓 爲汝熟思量 令我也愁悶

大有飢寒客 生將獸魚殊 長存磨石下 時哭路邊隅 累日空思飯 經冬不識襦 唯齎一束草 幷帶五升麩

吁嗟濁濫處 羅剎共賢人 謂是等流類 焉知道不親 狐假師子勢 詐妄却稱珍 鉛礦入鑪冶 方知金不知

田家避暑月 斗酒共誰歡 雜雜排山果 疎疎圍酒罇 蘆莦將代席 蕉葉且充盤 醉後搘頤坐 須彌小彈丸

箇是何措大 時來省南院 年可三十餘 曾經四五選 囊裏無青蚨 篋中有黃絹 行到食店前 不敢暫迴面

爲人常喫用 愛意須慳惜 老去不自由 漸被他推斥 送向荒山頭 一生願虛擲 亡羊罷補牢 失意終無極

浪造凌霄閣 虛登百尺樓 養生仍夭命 誘讀詎封侯 不用從黃口 何須厭白頭 未能端似箭 且莫曲如鉤

富貴疎親聚 只爲多錢米 貧賤骨肉離 非關少兄弟 急須歸去來 招賢閣未啓 浪行朱雀街 踏破皮鞋底

我見一癡漢 仍居三兩婦 養得八九兒 總是隨宜手 丁防是新差 資財非舊有 黃蘖作驢鞦 始知苦在後

新穀尚未熟 舊穀今已無 就貸一斗許 門外立踟躕 夫出教問婦 婦出遣問夫 慳惜不救乏 財多爲累愚

大有好笑事 畧陳三五箇 張公富奢華 孟子貧轗軻 只取侏儒飽 不憐方朔餓 巴歌唱者多 白雪無人和

老翁娶少婦 髮白婦不耐 老婆嫁少夫 面黃夫不愛 老翁娶老婆 一一無棄背 少婦嫁少夫 兩兩相憐態

雍容美少年 博覽諸經史 盡號曰先生 皆稱爲學士 未能得官職 不解秉耒耜 冬披破布衫 蓋是書誤己

鳥語情不堪 其時臥草菴 櫻桃紅爍爍 楊柳正毿毿 旭日銜青嶂 晴雲洗淥潭 誰知出塵俗 馭上寒山南

昨日何悠悠 場中可憐許 上爲桃李徑 下作蘭蓀渚 復有綺羅人 舍中翠毛羽 相逢欲相喚 脈脈不能語

丈夫莫守困 無錢須經紀 養得一牸牛 生得五犢子 犢子又生兒 積數無窮已 寄語陶朱公 富與君相似

之字何惶惶 卜居須自審 南方瘴癘多 北地風霜甚 荒陬不可居 毒川難可飲 魂兮歸去來 食我家園葚

昨夜夢還家 見婦機中織 駐梭如有思 擎梭似無力 呼之迴面視 況復不相識 應是別多年 鬢毛非舊色

人生不滿百 常懷千載憂 自身病始可 又爲子孫愁 下視禾根土 上看桑樹頭 秤鎚落東海 到底始知休

世有一等流 悠悠似木頭 出語無知解 云我百不憂 問道道不會 問佛佛不求 子細推尋著 茫然一場愁

董郎年少時 出入帝京裏 衫作嫩鵝黃 容儀畫相似 常騎踏雪馬 拂拂紅塵起 觀者滿路傍 箇是誰家子

箇是誰家子 爲人大被憎 癡心常憤憤 肉眼醉瞢瞢 見佛不禮佛 逢僧不施僧 唯知打大臠 除此百無能

人以身爲本 本以心爲柄 本在心莫邪 心邪喪本命 未能免此殃 何言嬾照鏡 不念金剛經 却令菩薩病

城北仲家翁 渠家多酒肉 仲翁婦死時 弔客滿堂屋 仲翁自身亡 能無一人哭 喫他桮臠者 何太冷心腹

下愚讀我詩 不解却嗤誚 中庸讀我詩 思量云甚要 上賢讀我詩 把著滿面笑 楊修見幼婦 一覽便知妙

自有慳惜人 我非慳惜輩 衣單爲舞穿 酒盡緣歌啐 當取一腹飽 莫令兩脚儽 蓬蒿鑽髑髏 此日君應悔

夕陽赫西山 草木光曄曄 復有朦朧處 松蘿相連接 此中多伏虎 見我奮迅鬣 手中無寸刃 爭不懼懾懾

出身既擾擾 世事非一狀 未能捨流俗 所以相追訪 昨弔徐五死 今送劉三葬 終日不得閑 爲此心悽愴

有樂且須樂 時哉不可失 雖云一百年 豈滿三萬日 寄世是須臾 論錢莫啾唧 孝經末後章 委曲陳情畢

獨坐常忽忽 情懷何悠悠 山腰雲縵縵 谷口風颼颼 猨來樹嫋嫋 鳥入林啾啾 時催鬢颯颯 歲盡老惆惆

一人好頭肚 六藝盡皆通 南見驅歸北 西風趂向東 長漂如泛萍 不息似飛蓬 問是何等色 姓貧名曰窮

他賢君即受 不賢君莫與 君賢他見容 不賢他亦拒 嘉善矜不能 仁徒方得所 勸逐子張言 拋却卜商語

俗薄真成薄 人心箇不同 殷翁笑柳老 柳老笑殷翁 何故兩相笑 俱行譣詖中 裝車競嵽嵲 翻載各瀧涷

是我有錢日 恆爲汝貸將 汝今既飽暖 見我不分張 須憶汝欲得 似我今承望 有無更代事 勸汝熟思量

人生一百年 佛說十二部 慈悲如野鹿 瞋忿似家狗 家狗趂不去 野鹿常好走 欲伏獼猴心 須聽獅子吼

教汝數般事 思量知我賢 極貧忍賣屋 纔富須買田 空腹不得走 枕頭須莫眠 此言期衆見 挂在日東邊

寒山多幽奇 登者皆恒懾 月照水澄澄 風吹草獵獵 凋梅雪作花 杌木雲充葉 觸雨轉鮮靈 非晴不可涉

有樹先林生 計年逾一倍 根遭陵谷變 葉被風霜改 咸笑外凋零 不憐內文采 皮膚脫落盡 唯有貞實在

寒山有躶蟲 身白而頭黑 手把兩卷書 一道將一德 住不安釜竈 行不齎衣裓 常持智慧劒 擬破煩惱賊

有人畏白首 不肯捨朱紱 采藥空求仙 根苗亂挑掘 數年無效驗 癡意瞋怫鬱 獵師披袈裟 元非汝使物

昔時可可貧 今朝最貧凍 作事不諧和 觸途成倥傯 行泥屢脚屈 坐社頻腹痛 失却斑猫兒 老鼠圍飯甕

可貴天然物 獨一無伴侶 覓他不可見 出入無門戶 促之在方寸 延之一切處 你若不信愛 相逢不相遇

男兒大丈夫 作事莫莽鹵 勁挺鐵石心 直取菩提路 邪路不用行 行之枉辛苦 不要求佛果 識取心王主

世有多事人 廣學諸知見 不識本真性 與道轉懸遠 若能明實相 豈用陳虛願 一念了自心 開佛之知見

一自遯寒山 養命餐山果 平生何所憂 此世隨緣過 日月如逝川 光陰石中火 任你天地移 我暢巖中坐

我見世間人 茫茫走路塵 不知此中事 將何爲去津 榮華能幾日 眷屬片時親 縱有千斤金 不如林下貧

吁嗟貧復病 爲人絕友親 甕裏長無飯 甑中屢生塵 蓬菴不免雨 漏榻劣容身 莫怪今憔悴 多愁定損人

養女畏太多 已生須訓誘 捺頭遣小心 鞭背令緘口 未解乘機杼 那堪事箕箒 張婆語驢駒 汝大不如母

秉志不可卷 須知我匪席 浪造山林中 獨臥盤陀石 辯士來勸余 速令受金璧 鑿牆植蓬蒿 若此非有益

以我棲遲處 幽深難可論 無風蘿自動 不霧竹長昏 澗水緣誰咽 山雲忽自屯 午時菴內坐 始覺日頭暾

憶昔遇逢處 人間逐勝遊 樂山登萬仞 愛水泛千舟 送客琵琶谷 攜琴鸚鵡洲 焉知松樹下 抱膝冷颼颼

報汝修道者 進求虛勞神 人有精靈物 無字復無文 呼時歷歷應 隱處不居存 叮嚀善保護 勿令有點痕

去年春鳥鳴 此時思弟兄 今年秋菊爛 此時思發生 綠水千腸咽 黃雲四面平 哀哉百年內 腸斷憶咸京

可惜百年屋 左倒右復傾 牆壁分散盡 木植亂差橫 甎瓦片片落 朽爛不堪停 狂風吹驀榻 再豎卒難成

精神殊爽爽 形貌極堂堂 能射穿七札 讀書覽五行 經眠虎頭枕 昔坐象牙牀 若無一堵物 不啻冷如霜

笑我田舍兒 頭頰底縶澀 巾子未曾高 腰帶長時急 非是不及時 無錢趂不及 一日有錢財 浮圖頂上立

客難寒山子 君詩無道理 吾觀乎古人 貧賤不爲恥 應之笑此言 談何疎闊矣 願君似今日 錢是急事爾

從生不往來 至死無仁義 言既有枝葉 心懷便險詖 若其開小道 緣此生大僞 詐說造雲梯 削之成棘刺

一缾鑄金成 一缾埏泥出 二缾任君看 那箇缾牢實 欲知缾有二 須知業非一 將此驗生因 修行在今日

攜殘荒草廬 其中煙火蔚 借問羣小兒 生來凡幾日 門外有三車 迎之不肯出 飽食腹膨脝 箇是癡頑物

有身與無身 是我復非我 如此審思量 遷延倚巖坐 足間青草生 頂上紅塵墮 已見俗中人 靈牀施酒果

昨見河邊樹 摧殘不可論 二三餘幹在 千萬斧刀痕 霜凋萎疎葉 波衝枯朽根 生處當如此 何用怨乾坤

憐底衆生病 餐嘗畧不厭 蒸豚揾蒜醬 炙鴨點椒鹽 去骨鮮魚膾 兼皮熟肉臉 不知他命苦 只取自家甜

讀書豈免死 讀書豈免貧 何以好識字 識字勝他人 丈夫不識字 無處可安身 黃連揾蒜醬 忘計是苦辛

我見瞞人漢 如籃盛水走 一氣將歸家 籃裏何曾有 我見被人瞞 一似園中韭 日日被刀傷 天生還自有

不見朝垂露 日爍自消除 人身亦如此 閻浮是寄居 切莫因循過 且令三毒袪 菩提即煩惱 盡令無有餘

水清澄澄瑩 徹底自然見 心中無一事 水清衆獸現 心若不妄起 永劫無改變 若能如是知 是知無背面

說食終不飽 說衣不免寒 飽喫須是飯 著衣方免寒 不解審思量 只道求佛難 迴心即是佛 莫向外頭看

可畏輪迴苦 往復似翻塵 蟻巡環未息 六道亂紛紛 改頭換面孔 不離舊時人 速了黑暗獄 無令心性昏

可畏三界輪 念念未曾息 纔始似出頭 又却遭沈溺 假使非非想 蓋緣多福力 爭似識真源 一得即永得

昨日遊峰頂 下窺千尺崖 臨危一株樹 風擺兩枝開 雨漂即零落 日曬作塵埃 嗟見此茂秀 今爲一聚灰

自古多少聖 叮嚀教自信 人根性不等 高下有利鈍 真佛不肯認 置功枉受困 不知清淨心 便是法王印

我聞天台山 山中有琪樹 永言欲攀之 莫曉石橋路 緣此生悲歎 幸居將已慕 今日觀鏡中 颯颯鬢垂素

養子不經師 不及都亭鼠 何曾見好人 豈聞長者語 爲染在薰蕕 應須擇朋侶 五月販鮮魚 莫教人笑汝

徒閉蓬門坐 頻經石火遷 唯聞人作鬼 不見鶴成仙 念此那堪說 隨緣須自憐 迴瞻郊郭外 古墓犂爲田

時人見寒山 各謂是風顛 貌不起人目 身唯布裘纏 我語他不會 他語我不言 爲報往來者 可來向寒山

我在村中住 衆推無比方 昨日到城下 却被狗形相 或嫌袴太窄 或說衫少長 攣却鷂子眼 雀兒舞堂堂

生死元有命 富貴本由天 此是古人語 吾今非謬傳 聰明好短命 癡騃却長年 鈍物豐財寶 醒醒漢無錢

國以人爲本 猶如樹因地 地厚樹扶疎 地薄樹憔悴 不得露其根 枝枯子先墜 決陂以取魚 是取一期利

衆生不可說 何意許顛邪 面上兩惡鳥 心中三毒虵 是渠作障礙 使你事煩拏 舉手高彈指 南無佛陀耶

自樂平生道 煙蘿石洞間 野情多放曠 長伴白雲閑 有路不通世 無心孰可攀 石牀孤夜坐 圓月上寒山

大海水無邊 魚龍萬萬千 遞互相食噉 冗冗癡肉團 爲心不了絕 妄想起如煙 性月澄澄朗 廓爾照無邊

自見天台頂 孤高出衆羣 風搖松竹韻 月現海潮頻 下望青山際 談玄有白雲 野情便山水 本志慕道倫

三五癡後生 作事不真實 未讀十卷書 強把雌黃筆 將他儒行篇 喚作賊盜律 脫體似蟫蟲 齩破他書帙

如許多寶貝 海中乘壞舸 前頭失却桅 後頭又無柁 宛轉任風吹 高低隨浪簸 如何得到岸 努力莫端坐

人生在塵蒙 恰似盆中蟲 終日行遶遶 不離其盆中 神仙不可得 煩惱計無窮 歲月如流水 須臾作老翁

我見多知漢 終日用心神 岐路逞嘍囉 欺謾一切人 唯作地獄滓 不修正直因 忽然無常至 定知亂紛紛

寄語諸仁者 復以何爲懷 達道見自性 自性即如來 天真元具足 修證轉差迴 棄本却逐末 只守一場獃

世有一般人 不惡又不善 不識主人公 隨客處處轉 因循過時光 渾是癡肉臠 雖有一靈臺 如同客作漢

常聞釋迦佛 先受然燈記 然燈與釋迦 只論前後智 前後體非殊 異中無有異 一佛一切佛 心是如來地

一生慵嬾作 憎重只便輕 他家學事業 余持一卷經 無心裝褾軸 來去省人擎 應病則說藥 方便度衆生

余家有一宅 其宅無正主 地生一寸草 水垂一滴露 火燒六箇賊 風吹黑雲雨 子細尋本人 布裹真珠爾

傳語諸公子 聽說石齊奴 僮僕八百人 水碓三十區 舍下養魚鳥 樓上吹笙竽 伸頭臨白刃 癡心爲綠珠

何以長惆悵 人生似朝菌 那堪數十年 親舊凋落盡 以此思自哀 哀情不可忍 奈何當奈何 託體歸山隱

繿縷關前業 莫訶今日身 若言由冢墓 箇是極癡人 到頭君作鬼 豈令男女貧 皎然易解事 作麽無精神

我見黃河水 凡經幾度清 水流如急箭 人世若浮萍 癡屬根本業 無明煩惱阬 輪迴幾許劫 只爲造迷盲

二儀既開闢 人乃居其中 迷汝即吐霧 醒汝即吹風 惜汝即富貴 奪汝即貧窮 碌碌羣漢子 萬事由天公

可歎浮生人 悠悠何日了 朝朝無閑時 年年不覺老 總爲求衣食 令心生煩惱 擾擾百千年 去來三惡道

時人尋雲路 雲路杳無蹤 山高多險峻 澗闊少玲瓏 碧嶂前兼後 白雲西復東 欲知雲路處 雲路在虛空

寒山棲隱處 絕得雜人過 時逢林內鳥 相共唱山歌 瑞草聯谿谷 老松枕嵯峨 可觀無事客 憩歇在巖阿

五嶽俱成粉 須彌一寸山 大海一滴水 吸入在心田 生長菩提子 徧蓋天中天 語汝慕道者 慎莫繞十纏

無衣自訪覓 莫共狐謀裘 無食自采取 莫共羊謀羞 借皮兼借肉 懷歎復懷愁 皆緣義失所 衣食常不周

平野水寬闊 丹丘連四明 仙都最高秀 羣峰聳翠屏 遠遠望何極 矹矹勢相迎 獨標海隅外 處處播嘉名

可貴一名山 七寶何能比 松月颼颼冷 雲霞片片起 匼匝幾重山 迴還多少里 谿澗靜澄澄 快活無窮已

我見世間人 生而還復死 昨朝猶二八 壯氣胸襟士 如今七十過 力困形憔悴 恰似春日花 朝開夜落爾

迴聳霄漢外 雲裏路岧嶢 瀑布千丈流 如鋪練一條 下有棲心窟 橫安定命橋 雄雄鎮世界 天台名獨超

盤陀石上坐 谿澗冷淒淒 靜翫偏嘉麗 虛巖蒙霧迷 怡然憩歇處 日斜樹影低 我自觀心地 蓮花出淤泥

隱士遁人間 多向山中眠 青蘿疎麓麓 碧澗響聯聯 騰騰且安樂 悠悠自清閑 免有染世事 心靜如白蓮

寄語食肉漢 食時無逗遛 今生過去種 未來今日修 只取今日美 不畏來生憂 老鼠入飯甕 雖飽難出頭

自從出家後 漸得養生趣 伸縮四肢全 勤聽六根具 褐衣隨春冬 糲食供朝暮 今日懇懇修 願與佛相遇

五言五百篇 七字七十九 三字二十一 都來六百首 一例書巖石 自誇云好手 若能會我詩 真是如來母

世事繞悠悠 貪生早晚休 研盡大地石 何時得歇頭 四時周變易 八節急如流 爲報火宅主 露地騎白牛

可笑五陰窟 四虵共同居 黑暗無明燭 三毒遞相驅 伴黨六箇賊 劫掠法財珠 斬却魔軍輩 安泰湛如蘇

常聞漢武帝 爰及秦始皇 俱好神仙術 延年竟不長 金臺既摧折 沙丘遂滅亡 茂陵與驪嶽 今日草茫茫

寒巖深更好 無人行此道 白雲高岫閑 青嶂孤猨嘯 我更何所親 暢志自宜老 形容寒暑遷 心珠甚可保

巖前獨靜坐 圓月當天耀 萬象影現中 一輪本無照 廓然神自清 含虛洞玄妙 因指見其月 月是心樞要

本志慕道倫 道倫常獲親 時逢杜源客 每接話禪賓 談玄月明夜 探理日臨晨 萬機俱泯迹 方識本來人

元非隱逸士 自號山林人 仕魯蒙幘帛 且愛裹疎巾 道有巢許操 恥爲堯舜臣 獼猴罩帽子 學人避風塵

自古諸哲人 不見有長存 生而還復死 盡變作灰塵 積骨如毘富 別淚成海津 唯有空名在 豈免生死輪

今日巖前坐 坐久煙雲收 一道清谿冷 千尋碧嶂頭 白雲朝影靜 明月夜光浮 身上無塵垢 心中那更憂

千雲萬水間 中有一閑士 白日遊青山 夜歸巖下睡 倐爾過春秋 寂然無塵累 快哉何所依 靜若秋江水

勸你休去來 莫惱他閻老 失脚入三途 粉骨遭千擣 長爲地獄人 永隔今生道 勉你信余言 識取衣中寶

世間一等流 誠堪與人笑 出家弊己身 誑俗將爲道 雖著離塵衣 衣中多養蚤 不如歸去來 識取心王好

高高峰頂上 四顧極無邊 獨坐無人知 孤月照寒泉 泉中且無月 月自在青天 吟此一曲歌 歌終不是禪

有箇王秀才 笑我詩多失 云不識蜂腰 仍不會鶴膝 平側不解壓 凡言取次出 我笑你作詩 如盲徒詠日

我住在村鄉 無爺亦無娘 無名無姓第 人喚作張王 並無人教我 貧賤也尋常 自憐心的實 堅固等金剛

寒山出此語 此語無人信 蜜甜足人嘗 黃蘖苦難近 順情生喜悅 逆意多瞋恨 但看木傀儡 弄了一場困

寒山唯白雲 寂寂絕埃塵 草座山家有 孤燈明月輪 石牀臨碧沼 虎鹿每爲鄰 自羨幽居樂 長爲象外人

鹿生深林中 飲水而食草 伸脚樹下眠 可憐無煩惱 繫之在華堂 餚饍極肥好 終日不肯嘗 形容轉枯槁

昔日經行處 今復七十年 故人無來往 埋在古冢間 余今頭已白 猶守片雲山 爲報後來子 何不讀古言

欲向東巖去 于今無量年 昨來攀葛上 半路困風煙 徑窄衣難進 苔黏履不全 住茲丹桂下 且枕白雲眠

我見利智人 觀者便知意 不假尋文字 直入如來地 心不逐諸緣 意根不妄起 心意不生時 內外無餘事

君看葉裏花 能得幾時好 今日畏人攀 明朝待誰埽 可憐嬌豔情 年多轉成老 將世比於花 紅顏豈長保

畫棟非吾宅 松林是我家 一生俄爾過 萬事莫言賒 濟渡不造筏 漂淪爲采花 善根今未種 何日見生芽

出生三十年 當遊千萬里 行江青草合 入塞紅塵起 鍊藥空求仙 讀書兼詠史 今日歸寒山 枕流兼洗耳

諸佛留藏經 只爲人難化 不唯賢與愚 箇箇心搆架 造業大如山 豈解懷憂怕 那肯細尋思 日夜懷姦詐

養兒與娶妻 養女求媒娉 重重皆是業 更殺衆生命 聚集會親情 總來看盤飣 目下雖稱心 罪簿先注定

得此分叚身 可笑好形質 面貌似銀盤 心中黑如漆 烹豬又宰羊 誇道甜如蜜 死後受波吒 更莫稱冤屈

佛哀三界子 總是親男女 恐沈黑暗阬 示儀垂化度 盡登無上道 俱證菩提路 教汝癡衆生 慧心勤覺悟

佛拾尊榮樂 爲愍諸癡子 早願悟無生 辦集無上事 後來出家者 多緣無業次 不能得衣食 頭鑽入於寺

我詩也是詩 有人喚作偈 詩偈總一般 讀時須子細 緩緩細披尋 不得生容易 依此學修行 大有可笑事

有偈有千萬 卒急述應難 若要相知者 但入天台山 巖中深處坐 說理及談玄 共我不相見 對面似千山

世間億萬人 面孔不相似 借問何因緣 致令遣如此 各執一般見 互說非兼是 但自修己身 不要言他已

男女爲婚嫁 俗務是常儀 自量其事力 何用廣張施 取債誇人我 論情入骨癡 殺他雞犬命 身死墮阿鼻

世上一種人 出性常多事 終日傍街衢 不離諸酒肆 爲他作保見 替他說道理 一朝有乖張 過咎全歸你

我勸出家輩 須知教法深 專心求出離 輒莫染貪淫 大有俗中士 知非不愛金 故知君子志 任運聽浮沈

寒山住寒山 拾得自拾得 凡愚豈見知 豐干却相識 見時不可見 覓時何處覓 借問有何緣 却道無爲力

從來是拾得 不是偶然稱 別無親眷屬 寒山是我兄 兩人心相似 誰能徇俗情 若問年多少 黃河幾度清

若解捉老鼠 不在五白猫 若能悟理性 那由錦繡包 真珠入席袋 佛性止蓬茅 一羣取相漢 用意總無交

運心常寬廣 此則名爲布 輟己惠於人 方可名爲施 後來人不知 焉能會此義 未設一庸僧 早擬望富貴

獼猴尚教得 人何不憤發 前車即落阬 後車須改轍 若也不知此 恐君惡合殺 此來是夜叉 變即成菩薩

故林又斬新 剡源谿上人 天姥峽關嶺 通同次海津 灣深曲島間 淼淼水雲雲 借問松禪客 日輪何處暾

銀星釘稱衡 綠絲作稱紐 買人推向前 賣人推向後 不顧他心怨 唯言我好手 死去見閻王 背後插掃箒

閉門私造罪 準擬免災殃 被他惡部童 抄得報閻王 縱不入鑊湯 亦須臥鐵牀 不許雇人替 自作自身當

少年學書劒 叱馭到荆州 聞伐匈奴盡 婆娑無處遊 歸來翠巖下 席草翫清流 壯士志未騁 獼猴騎土牛

閑入天台洞 訪人人不知 寒山爲伴侶 松下噉靈芝 每談今古事 嗟見世愚癡 箇箇入地獄 早晚出頭時

古佛路淒淒 愚人到却迷 只緣前業重 所以不能知 欲識無爲理 心中不挂絲 生生勤苦學 必定覩天師

各有天真佛 號之爲寶王 珠光日夜照 玄妙卒難量 盲人常兀兀 那肯怕災殃 唯貪淫泆業 此輩實堪傷

出家求出離 哀念苦衆生 助佛爲揚化 令教選路行 何曾解救苦 恣意亂縱橫 一時同受溺 俱落大深阬

常飲三毒酒 昏昏都不知 將錢作夢事 夢事成鐵圍 以苦欲捨苦 捨苦無出期 應須早覺悟 覺悟自歸依

後來出家子 論情入骨癡 本來求解脫 却見受驅馳 終朝遊俗舍 禮念作威儀 博錢沽酒喫 翻成客作兒

若論常快活 唯有隱居人 林花長似錦 四季色常新 或向巖間坐 旋瞻見桂輪 雖然身暢逸 却念世間人

我見出家人 總愛喫酒肉 此合上天堂 却沈歸地獄 念得兩卷經 欺他道鄽俗 豈知鄽俗士 大有根性熟

我見頑鈍人 燈心柱須彌 蟻子齧大樹 焉知氣力微 學咬兩莖菜 言與祖師齊 火急求懺悔 從今輒莫迷

若見月光明 照燭四天下 圓暉掛太虛 瑩淨能蕭灑 人道有虧盈 我見無衰謝 狀似摩尼珠 光明無晝夜

余住無方所 盤泊無爲理 時陟湼盤山 或翫香林寺 尋常只是閑 言不干名利 東海變桑田 我心誰管你

左手握驪珠 右手執慧劒 先破無明賊 神珠自吐燄 傷嗟愚癡人 貪愛那生厭 一墮三途間 始覺前程險

般若酒泠泠 飲多人易醒 余住天台山 凡愚那見形 常遊深谷洞 終不逐時情 無思亦無慮 無辱也無榮

嗟見多知漢 終日枉用心 岐路逞嘍囉 欺謾一切人 唯作地獄滓 不修來世因 忽爾無常到 定知亂紛紛

迢迢山徑峻 萬仞險隘危 石橋莓苔綠 時見白雲飛 瀑布懸如練 月影落潭暉 更登華頂上 猶待孤鶴期

松月冷颼颼 片片雲霞起 匼匝幾重山 縱目千萬里 谿潭水澄澄 徹底鏡相似 可貴靈臺物 七寶莫能比

人生浮世中 箇箇願富貴 高堂車馬多 一呼百諾至 吞併田地宅 準擬承後嗣 未逾七十秋 冰消瓦解去

水浸泥彈丸 思量無道理 浮漚夢幻身 百年能幾幾 不解細思惟 將言長不死 誅剝壘千金 留將與妻子

朱鬣飾金鑣 紅妝束素腰 似雲來躞蹀 如雪去飄颻 桃花含淺汗 柳葉帶餘嬌 騁光將獨立 雙絕不俱標

桂山留上客 蘭室命妖饒 城中畫廣黛 宮裏束纖腰 舞袖風前舉 歌聲扇後嬌 周郎不須顧 今日管弦調

非是無人助 意欲自鳴砧 向月憐孤影 承風送迥音 疑擣雙絲練 似奏一弦琴 令君聞獨杵 知妾有專心

馭風過閬苑 控鶴下瀛洲 欲採三芝秀 先從千仞遊 駕鳳吟虛管 乘槎泛淺流 頹齡一已駐 方驗大椿秋

福田資象德 聖種理幽薰 不持金作縷 還用綵成文 朱青自掩映 翠綺相氤氳 獨有離離葉 恒向稻畦分

初醞一缸開 新知萬里來 披雲同落寞 步月共裴回 夜久孤琴思 風長旅鴈哀 非君有秘術 誰照不然灰

苦哉黑闇女 樂矣功德天 智者俱不受 愚夫納二邊 我奉能仁教 歸依彌勒前 願闡摩訶衍 成就那羅延

標心之梵宇 運想入仙洲 嬰痼乖同好 沈情阻若抽 葉落乍難聚 情離不可收 何日乘杯至 詳觀演法流

日照西山雪 老僧門始開 凍瓶粘柱礎 宿火陷爐灰 童子病歸去 鹿麑寒入來 齋鐘知漸近 枝鳥下生臺

谿翁居處靜 谿鳥入門飛 早起釣魚去 夜深乘月歸 露香菰米熟 煙煖荇絲肥 瀟灑塵埃外 扁舟一草衣

西陵潮信滿 島嶼沒中流 越客依風水 相思南渡頭 寒光生極浦 落日映滄洲 何事揚帆去 空驚海上鷗

近夜山更碧 入林溪轉清 不知伏牛事 潭洞何從橫 野岸煙初合 平湖月未生 孤舟屢失道 但聽秋泉聲

山頭戒壇路 幽映雪岩側 四面青石牀 一峰苔蘚色 松風靜復起 月影開還黑 何獨乘夜來 殊非晝所得

石室初投宿 仙翁喜暫容 花源隔水見 洞府過山逢 泉湧堦前地 雲生戶外峰 中宵自入定 非是欲降龍

湖南通古寺 來往意無涯 欲識雲門路 千峰到若耶 春山子敬宅 古木謝敷家 自可長偕隱 那言相去賒

泉源新湧出 洞澈映纖雲 稍落芙蓉沼 初淹苔蘚文 素將空意合 淨與衆流分 每到清宵月 泠泠夢裏聞

靜林溪路遠 蕭帝有遺蹤 水擊羅浮磬 山鳴于闐鐘 燈傳三世火 樹老萬株松 無數煙霞色 空聞昔臥龍

再尋招隱地 重會息心期 樵客問歸日 山僧記別時 野雲陰遠甸 秋雨漲前陂 勿謂探形勝 吾今不好奇

野逕東風起 山扉度日開 晴光拆紅萼 流水長青苔 逋客殊未去 芳時已再來 非關戀春草 自是欲裴回

一身無定處 萬里獨銷魂 芳草迷歸路 春流滴淚痕 幾時休旅食 何夜宿江村 欲識相思苦 空山啼暮猨

憑高莫送遠 看欲斷歸心 別恨啼猨苦 相思流水深 翠雲南澗影 丹桂晚山陰 若未來雙鵠 遼城何更尋

禪門居此地 瞻望在虛空 水國月未上 蒼生如夢中 上人知機士 瓶錫慰樊籠 彼土諸梵衆 嗟君揚道風

旅遊無近遠 要自別魂銷 官柳鄉愁亂 春山客路遙 伴行芳草遠 緣興野花飄 計日功成後 還將輔聖朝

終南千古後 獨爾繼卿名 離障非今日 脩因是幾生 亂峰寒影暮 深澗野流清 遠客歸心苦 難爲此別情

長溪通夜靜 素舸與人閑 月影沈秋水 風聲落暮山 稻花千頃外 蓮葉兩河間 陶令多真意 相思一解顏

漾舟雲路客 來過夕陽時 向背堪遺恨 逢迎宿未期 水容愁暮急 花影動春遲 別後王孫草 青青入夢思

幽人從遠岳 過客愛春山 高駕能相送 孤遊且未還 紫苔封井石 綠竹掩柴關 若到雲峰外 齊心去住間

欲向麻源隱 能尋謝客蹤 空山幾千里 幽谷第三重 茅宇寧須葺 荷衣不待縫 因君見往事 爲我謝喬松

涼飆亂黃葉 遲客橘陰清 蘿徑封行跡 雲門閉野情 零林秋露響 穿竹暮煙輕 莫戀幽棲地 懷安却敗名

野客同舟楫 相攜復一歸 孤煙生暮景 遠岫帶春暉 不道還山是 誰云向郭非 禪門有通隱 喧寂共忘機

旌旗江上出 花外捲簾空 夜色臨城月 春寒度水風 雖然行李別 且喜語音同 若問匡廬事 終身媿遠公

初放到滄洲 前心詎解愁 舊交容不拜 臨老學梳頭 禪室白雲去 故山明月秋 幾年猶在此 北戶水南流

清晨有高會 賓從出東方 楚俗風煙古 汀洲草木涼 山情來遠思 菊意在重陽 心憶華池上 從容鴛鷺行

律儀通外學 詩思入玄關 煙景隨緣到 風姿與道閑 貫花留淨室 呪水度空山 誰識浮雲意 悠悠天地間

閉門深樹裏 閑足鳥來過 五馬不復貴 一僧誰奈何 藥苗家自有 香飯乞時多 寄語嬋娟客 將心向薜蘿

越人僧體古 清慮洗塵勞 一國詩名遠 多生律行高 見山援葛藟 避世著方袍 早晚雲門去 儂應逐爾曹

萬里歸鄉路 隨緣不算程 尋山百衲弊 過海一杯輕 夜宿依雲色 晨齋就水聲 何年持貝葉 却到漢家城

空水潮色淨 澹然湖上心 舳艫輕且進 汀洲如可尋 秋風洄泝險 落日波濤深 寂寞武陵去 中流方至今

野外車騎絕 古村桑柘陰 流鶯出谷靜 春草閉門深 學稼農爲業 忘情道作心 因知上皇日 鑿井在靈林

萬法從心起 心生萬法生 法生同日了 來去在虛行 寄語脩道人 空生慎勿生 如能達此理 不動出深坑

日用事無別 惟吾自偶偕 頭頭非取舍 處處勿張乖 朱紫誰爲號 青山絕點埃 神通幷妙用 運水及搬柴

森然古巖裏 淨行一番僧 松下濾寒水 佛前挑夜燈 蓮花國土異 貝葉梵書能 想到空王境 無心問愛憎

湖上見秋色 曠然如爾懷 豈惟歡隴畝 兼亦外形骸 待月歸山寺 彈琴坐暝齋 布衣閑自貴 何用謁天階

爲問幽蘭桂 空山復若何 芬芳終有分 採折更誰過 望在軒階近 恩霑雨露多 移居儻得地 長願接瓊柯

毛骨貴天生 肌膚片玉明 見人空解笑 弄物不知名 國器嗟猶小 門風望益清 抱來芳樹下 時引鳳雛聲

惆悵至日暮 寒鴉啼樹林 破階苔色厚 殘壁雨痕深 命與時不遇 福爲禍所侵 空餘行逕在 令我歎人吟

哀樂暗成疾 臥中芳月移 西山有清士 孤嘯不可追 擣藥晝林靜 汲泉陰澗遲 微蹤與麋鹿 遠謝求羊知

誰向春鶯道 名園已共知 簷前迴水影 城上出花枝 搖拂煙雲動 登臨翰墨隨 相招能不厭 山舍爲君移

孤櫂移官舍 新農寄楚田 晴林渡海日 春草長湖煙 臥對閑鷗戲 談經稚子賢 佳期更何許 應向嘯臺前

道成人不識 流水響空山 花暗軒窓外 雲隨坐臥間 驗圖名已久 絕粒事長閑 更欲崑崙去 羞看絳節還

白羽三千駐 蕭蕭萬里行 出關深漢壘 帶月破蕃營 蔓草河原色 悲笳碎葉聲 欲朝王母殿 前路駐高旌

紗帽度殘春 虛舟寄一身 溪邊逢越女 花裏問秦人 古塞連山靜 陰霞落海新 有時城郭去 暗與酒家親

關山今不掩 軍候鳥先知 大漢嫖姚入 烏孫部曲隨 高旌天外駐 寒角月中吹 歸到長安第 花應再滿枝

不須行借問 爲爾話閩中 海島陰晴日 江帆來去風 道游玄度宅 身寄朗陵公 此別何傷遠 如今關塞通

何處戒吾道 經年遠路中 客心猶向北 河水自歸東 古戍鳴寒角 疎林振夕風 輕舟惟載月 那與故人同

佳期曾不遠 甲第即南鄰 惠愛偏相及 經過豈厭頻 秋寒林葉動 夕霽月華新 莫話羈棲事 平原是主人

十年勞負笈 經論化中朝 流水知鄉近 和風惜別遙 雲山零夜雨 花岸上春潮 歸臥南天竺 禪心更寂寥

禪意歸心急 山深定易安 清貧修道苦 孝友別家難 雪路侵溪轉 花宮映嶽看 到時瞻塔暮 松月向人寒

每歎經年別 人生有幾年 關河長問道 風雨獨隨緣 寓蝶成莊夢 懷人識禰賢 徽猷不及此 空媿白華篇

瀟湘連汨羅 復對九嶷河 浪勢屈原塚 竹聲漁父歌 地荒征騎少 天暖浴禽多 脉脉東流水 古今同奈何

七夕景迢迢 相逢只一宵 月爲開帳燭 雲作渡河橋 映水金冠動 當風玉珮搖 惟愁更漏促 離別在明朝

身世足堪悲 空房臥病時 卷簾花雨滴 掃石竹陰移 已覺生如夢 堪嗟壽不知 未能通法性 詎可免支離

江頭旌斾去 花外卷簾空 夜色臨城月 春聲渡水風 也知行李別 蹔喜話言同 若問廬山事 終身愧遠公

寺溪臨使府 風景借仁祠 補衮周官貴 能名漢主慈 臥雲知獨處 望月憶同時 忽枉緘中贈 瓊瑤滿手持

出守滄州去 西風送斾旌 路遙經幾郡 地盡到孤城 拜廟千山綠 登樓遍海清 何人共東望 日向積濤生

別業逸高情 暮泉喧客亭 林迴天闕近 雨過石門青 野果誰來拾 山禽獨臥聽 要迎文會友 時復掃柴扃

朝衣登別席 春色滿秦關 芸閣吏誰替 海門身又還 尋僧流水僻 見月遠林閑 雖是忘機者 難齊去住間

遙山寒雨過 正向暮天橫 隱隱凌雲出 蒼蒼與水平 何時凝厚地 幾處映孤城 歸客秋風裏 迴看傷別情

垂白方爲縣 徒知大父雄 山春南去棹 楚夜北飛鴻 疊嶂和雲滅 孤城與嶺通 誰知持惠花 一境動清風

海霽晚帆開 應無鄉信催 水從荒外積 人指日邊迴 望國乘風久 浮天絕島來 儻因華夏使 書札轉悠哉

落絮滿衣裳 攜琴問酒鄉 挂帆南入楚 到縣半浮湘 吏散翠禽下 庭閑斑竹長 人安宜遠泛 沙上蕙蘭香

邛南方作尉 調補一何卑 發論唯公幹 承家乃帝枝 山長風褭棧 江蔭石和澌 舊井王孫宅 還尋獨有期

千峰路盤盡 林寺昔何名 步步入山影 房房聞水聲 多年人跡斷 殘照石陰清 自可求居止 安閑過此生

掃苔迎五馬 蒔藥過申鐘 鶴共林僧見 雲隨野客逢 入樓山隔水 滴斾露垂松 日暮題詩去 空知雅調重

三峰待秋上 鳥外挂衣巾 猶見無窮景 應非暫往身 水寒仙掌路 山遠華陽人 欲問壇邊月 尋思闕復新

夜來思道侶 木葉向人飄 精舍池邊古 秋山樹下遙 磬寒徹幾里 雲白已經宵 未得同居止 蕭然自寂寥

門徑衆峰頭 盤巖復轉溝 雲僧隨樹老 杏水落江流 峽狖有時到 秦人今日遊 謝公多晚眺 此景在南樓

夜葉動飄飄 寒來話數宵 卷經歸鳥外 轉雪過山椒 舊長松杉大 難行水石遙 元戎宗內學 應就白雲招

東堂今已負 況此遠行難 兼雨風聲過 連天草色乾 鴻嘶荒壘閉 兵燒廣川寒 若向龍門宿 懸知拭淚看

殘臘雪紛紛 林間起送君 苦吟行迥野 投跡向寒雲 絕頂晴多去 幽泉凍不聞 唯應草堂寺 高枕脫人羣

斂屨入寒竹 安禪過漏聲 高杉殘子落 深井凍痕生 罷磬風枝動 懸燈雪屋明 何當招我宿 乘月上方行

暝蟲喧暮色 默思坐西林 聽雨寒更徹 開門落葉深 昔因京邑病 併起洞庭心 亦是吾兄事 遲迴共至今

燃燈朝復夕 漸作長年身 紫閣未歸日 青門又見春 掩關寒過盡 開定草生新 自有林中趣 誰驚歲去頻

南方山水地 念子爲貧遊 縱是逢佳景 那能緩旅愁 夕陽行遠道 煩暑在孤舟 莫向巴江過 猨啼促淚流

新命起高眠 江湖空浩然 木衰猶有菊 燕去即無蟬 分察千官內 孤懷遠嶽邊 蕭條人外寺 暌阻又經年

招我郊居宿 開門但苦吟 秋眠山燒盡 暮歇竹園深 寒浦鴻相呌 風窗月欲沈 翻嫌坐禪石 不在此松陰

一歲一歸寧 涼天數騎行 河來當塞曲 山遠與沙平 縱獵旗風卷 聽笳帳月生 新鴻引寒色 迴日滿京城

楊柳起秋色 故人猶未還 別離俱自苦 少壯豈能閑 夜雨吟殘燭 秋城憶遠山 何當一相見 語默此林間

從容啓華館 饌玉復燒蘭 是歲茲旬盡 良宵幾刻殘 風迴松竹動 人息斗牛寒 此後思良集 須期月再圓

寒山對水塘 竹葉影侵堂 洗藥冰生岸 開門月滿牀 病多身又老 枕倦夜兼長 來謁吾曹者 呈詩問否臧

近臘辭精舍 幷州謁尚公 路長山忽盡 塞廣雪無窮 講席開晴壘 禪衣涉遠風 聞經諸弟子 應滿此門中

久思今忽來 雙屨汚青苔 拂雪從山起 過房禮塔迴 偈留閑夜作 禪請暫時開 欲作孤雲去 賦詩余不才

從誰得法印 不離上方傳 夕磬城霜下 寒房竹月圓 煙殘衰木畔 客住積雲邊 未隱滄洲去 時來於此禪

絕壑禪林底 泉分落石層 霧交高頂草 雲隱下方燈 朝滿傾心客 溪連學道僧 半旬持一食 此事有誰能

柳暗清波漲 衝萍復漱苔 張筵白鳥起 掃岸使君來 洲島秋應沒 荷花晚盡開 高城吹角絕 騶馭尚裴回

日日西亭上 春留到夏殘 言之離別易 勉以道途難 山出一千里 溪行三百灘 松間樓裏月 秋入五陵看

出守汝南城 應多戀闕情 地遙人久望 風起斾初行 楚廟繁蟬斷 淮田細雨生 賞心知有處 蔣宅古津平

東籬搖落後 密豔被寒催 夾雨驚新拆 經霜忽盡開 野香盈客袖 禁蘂泛天杯 不共春蘭竝 悠揚遠蝶來

枝幹怪鱗皴 烟梢出澗新 屈盤高極目 蒼翠遠驚人 待鶴移陰過 聽風落子頻 青青寒木外 自與九霄鄰

蘭色結春光 氛氳掩衆芳 過門階露葉 尋澤徑連香 畹靜風吹亂 亭秋雨引長 靈鈞曾采擷 紉珮掛荷裳

遶巷夾溪紅 蕭條逐北風 別林遺宿鳥 浮水載鳴蟲 石小埋初盡 枝長落未終 帶霜書麗什 閑讀白雲中

結構因墳籍 簷前竹未生 塗油窗日早 閱槧幌風輕 息架蛩驚客 垂燈雨過城 已應窮古史 師律孰齊名

遺跡仍留蔡 幽人出漢朝 門深荒徑在 臺迥數峰遙 岸石欹相倚 窗松偃未凋 尋思方一去 豈待使君招

朝賽暮還祈 開唐復歷隋 精誠山雨至 歲月廟松衰 窺穴龍潭黑 過門鳥道危 不同巫峽女 來往楚王祠

驚風山半起 舟子忽停橈 岸荻吹先亂 灘聲落更跳 聽松今欲暮 過島或明朝 若盡平生趣 東浮看石橋

朝元下赤墀 玉節使西夷 關隴風迴首 河湟雪灑旗 磧砂行幾月 戎帳到何時 應盡平生志 高全大國儀

暫辭讐校去 未發見新鴻 路入江波上 人歸楚邑東 山遙晴出樹 野極暮連空 何以念兄弟 應思潔膳同

春關鳥罷啼 歸慶浙煙西 郡守招延重 鄉人慕仰齊 橘青逃暑寺 茶長隔湖溪 乘暇知高眺 微應辨會稽

中司出華省 副相晉陽行 書答偏州啓 籌參上將營 踏沙夜馬細 吹雨曉笳清 正報胡塵滅 桃花汾水生

靈州天一涯 幕客似還家 地得江南壤 程分磧裏砂 禁鹽調上味 麥穗結秋花 前席因籌畫 清吟塞日斜

王事圭峰下 將還禁漏餘 偶歡新歲近 惜別後期疎 雪罷見來吏 川昏聊整車 獨吟多暇日 應寄柏臺書

姓字載科名 無過子最榮 宗中初及第 江上覲難兄 月向波濤沒 茶連洞壑生 石橋高思在 且爲看東坑

初聞從事日 鄂渚動芳菲 一遂鈞衡薦 今爲長吏歸 人臨沅水望 鴈映楚山飛 唯有傳聲政 家風重發揮

詩古賦縱橫 令人畏後生 駕言遊禹跡 知己在蒲城 日射雲煙散 風吹草木榮 孤吟臨寇境 莫問請長纓

鳴鞭靜路塵 籍籍諫垣臣 函疏辭專密 爐香立獨親 篋多臨水作 窗宿臥雲人 危坐開寒紙 燈前起草頻

不啻迴青眼 應疑似碧雲 古風真往哲 雅道濫朝聞 活獄威豪右 銷時賴典墳 如何經濟意 未克致吾君

名高意本閑 浮俗自難攀 佐蜀連錢出 朝天獬豸還 迴翔歷清院 彈奏迥離班 休澣通玄旨 留僧晝掩關

台山朝佛隴 勝地絕埃氛 冷色石橋月 素光華頂雲 遠泉和雪溜 幽磬帶松聞 終斷游方念 爐香繼此焚

早晚辭綸綍 觀農下杜西 草新池似鏡 麥暖土如泥 鵷鷺依川宿 驊騮向野嘶 春來詩更苦 松韻亦含淒

三峰居接近 數里躡雲行 深去通仙境 思歸厭宦名 月從高掌出 泉向亂松鳴 坐石眠霞侶 秋來短褐成

香花懷道侶 巾舃立雙童 解印鴛鴻內 抽毫水石中 履溫行燒地 衣赤動霞風 又似朝天去 諸僧不可同

官辭中祕府 疎放野麋齊 偃仰青霄近 登臨白日低 折腰窺乳竇 定足涉冰溪 染翰揮嵐翠 僧名幾處題

蹔收丹陛跡 獨往亂山居 入雪知人遠 眠雲覺俗虛 足垂巖頂石 纓濯洞中渠 只見僧酬答 新歸絕壑書

愛弟直霜臺 家山羨獨迴 出門時返顧 何日更西來 柳亦臨關發 花應到越開 漁舟誰伴上 依舊恣沿洄

沐浴前朝像 深秋白髮師 從來居此寺 未省有東池 幽石叢圭片 孤松動雪枝 頃曾聽道話 別起遠山思

卷經歸太白 躡蘚別蘿龕 若履浮雲上 須看積翠南 倚身松入漢 瞑目月離潭 此境堪長往 塵中事可諳

禪客詩家見 凝寒忽告還 分題迴諫筆 留偈在商關 盤徑緣高雪 閑房在半山 自知麋鹿性 亦欲離人間

南行登嶺首 與俗洗煩埃 磬罷孤舟發 禪移積瘴開 中餐湘鳥下 朝講海人來 莫便將經卷 炎方去不迴

柱史靜開筵 所思何地偏 故人爲縣吏 五老遠峰前 賓榻寒侵樹 公庭夜落泉 會當隨假務 一就白雲禪

浮雲流水心 只是愛山林 共恨多年別 相逢一夜吟 既能持苦節 勿謂少知音 憶就西池宿 月圓松竹深

迥疏城闕內 寒瀉出雲波 岸廣山魚到 汀閑海鷺過 泛溝侵道急 流葉入宮多 移舸浮中沚 清宵徹曉河

蟾宜天地靜 三五對堦蓂 照耀超諸夜 光芒掩衆星 影寒池更澈 露冷樹銷青 枉值中秋半 長乖宿洞庭

松亞竹珊珊 心知萬井歡 山明迷舊逕 溪滿漲新瀾 客醉瑤臺曙 兵防玉塞寒 紅樓知有酒 誰肯學袁安

白石上嵌空 寒雲西復東 瀑流懸住處 雛鶴失禪中 岳壁松多古 壇基雪不通 未能親近去 擁褐媿相同

四海無拘繫 行心興自濃 百年三事衲 萬里一枝筇 夜減當晴影 春消過雪蹤 白雲深處去 知宿在何峰

禪意歸心急 山深定易安 清貧脩道苦 孝友別家難 雪路尋溪轉 花宮映嶽看 到時孤塔暮 松月向人寒

琉璃師到城 談性外諸經 下嶺雪霜在 近人林木清 苔痕深草履 瀑布滴銅瓶 樂問山中事 宵言徹曉星

宵清月復圓 共集侍臣筵 獨寡區中學 空論樹下禪 風多秋晚竹 雲盡夜深天 此會東西去 堪愁又隔年

遙遙行李心 蒼野入寒深 吟待黃河雪 眠聽絳郡砧 差期逢缺月 訪信出空林 何處孤燈下 只聞嘹唳禽

江盤棧轉虛 候吏拜行車 家世維城後 官資宰邑初 市饒黃犢賣 田躡白雲鉏 萬里千山路 何因欲寄書

雨後清涼境 因還欲不回 井甘桐有露 竹迸地多苔 幡映宮牆動 香從御苑來 青龍舊經疏 寥落有誰開

積雨晴時近 西風葉滿泉 相逢嵩嶽客 共聽楚城蟬 宿館橫秋島 歸帆張遠田 別君還寂寞 不似剡中年

隴城秋月滿 太守待停歌 與鶴來松杪 開煙出海波 氣籠星欲盡 光滿露初多 若遣山僧說 高明不可過

莫惜三更坐 難銷萬里情 同看一片月 俱在廣州城 淚逐金波滿 魂隨夜鵲驚 支頤鄉思斷 無語到雞鳴

海雨洗煙埃 月從空碧來 水光籠草樹 練影挂樓臺 皓耀迷鯨口 晶熒失蚌胎 宵分凭欄望 應合見蓬萊

海月出白浪 湖光射高樓 朗吟無綠酒 賤價買清秋 氣冷魚龍寂 輪高星漢幽 他鄉此夜客 對酌經多愁

盡日歎沉淪 孤高碣石人 詩名從蓋代 謫宦竟終身 蜀集重編否 巴儀薄葬新 青門臨舊卷 欲見永無因

出齋步杉影 手自開禪扉 花滿不汚地 雲多從觸衣 思山石蘚淨 款客露葵肥 果得宗居士 論心到極微

茲亭跡素淺 勝事併隨公 法界飄香雨 禪窗灑竹風 浮煙披夕景 高鶴下秋空 冥寂四山久 寧期此會同

州西柳家寺 禪舍隱人間 證性輕觀水 棲心不買山 履聲知客貴 雲影悟身閑 彥會前賢事 方今可得攀

夜涼喜無訟 霽色搖閑情 暑退不因雨 陶家風自清 凝弦停片景 發詠靜秋聲 何事禪中隱 詩題忽記名

尋醫初疾理 忽憶故山雲 遠訪桑公子 還依柳使君 周旋承惠愛 佩服比蘭薰 從事因高唱 秋風起處聞

何處好攀躋 新亭俯舊溪 坐中千里近 簷下四山低 小浦依林曲 迴塘遶郭西 桃花春滿地 歸路莫相迷

世故多離散 東西不可嗟 小秦非本國 楚塞復移家 海島無鄰里 鹽居少物華 山中吟夜月 相送在天涯

萬里汀洲上 東樓欲別難 春風潮水漫 正月柳條寒 旅逸逢漁浦 清高愛鳥冠 雲山寧不起 今日向長安

退食高樓上 湖山向晚晴 桐花落萬井 月影出重城 水竹涼風起 簾幃暑氣清 蕭蕭獨無事 因見涖人情

共君方異路 山伴與誰同 日冷行人少 時清古鎮空 煖瓶和雪水 鳴錫帶江風 撩亂終南色 遙應入夢中

萬里巴江外 三聲月峽深 何年有此路 幾客共霑襟 斷壁分垂影 流泉入苦吟 悽涼離別後 聞此更傷心

夜月家家望 亭亭愛此樓 纖雲溪上斷 疎柳影中秋 漸映千峰出 遙分萬派流 關山誰復見 應獨起邊愁

移家雖帶郭 野徑入桑麻 近種籬邊菊 秋來未著花 扣門無犬吠 欲去問西家 報道山中去 歸時每日斜

一坐西林寺 從來未下山 不因尋長者 無事到人間 宿雨愁爲客 寒花笑未還 空懷舊山月 童子念經閑

雙峰百戰後 真界滿塵埃 蔓草緣空壁 悲風起故臺 野花寒更發 山月暝還來 何事池中水 東流獨不迴

愛殺柴桑隱 名溪近訟庭 掃沙開野步 搖舸出閑汀 宿簡邀詩伴 餘花在酒瓶 悠然南望意 自有峴山情

買得東山後 逢君小隱時 五湖遊不厭 柏署跡如遺 市隱何妨道 禪棲不廢詩 與君爲此說 長破小乘疑

春意賞不足 承夕步東園 事表精慮遠 月中華木繁 開襟寄清景 遐想屬空門 安得纚芳屣 看君幽徑萱

桐江秋信早 憶在故山時 靜夜風鳴磬 無人竹掃墀 猨來觸淨水 鳥下啄寒棃 可即關吾事 歸心自有期

山事繇來別 只應中老身 寒園掃綻栗 秋浪拾乾薪 領鶴閑書竹 誇雲笑向人 俗家相去遠 野水作東鄰

宗流許身子 物表養高閑 空色清涼寺 秋聲鼓吹山 看心水磬後 行道雨花間 七葉翻章句 時時啓義關

湖上涼風早 雙峰月色秋 遙知秣陵令 今夜在西樓 別葉蕭蕭下 含霜處處流 如何共清景 異縣不同遊

相失值氛煙 纔應掌上年 久離驚貌長 多難喜身全 比信尚書重 如威太守憐 滿庭看玉樹 更有一枝連

峰心惠忍寺 嵊頂謝公山 何似南湖近 芳洲一畝間 意中雲木秀 事外水堂閑 永日無人到 時看獨鶴還

真性在方丈 寂寥無四鄰 秋天月色正 清夜道心真 大夢觀前事 浮名悟此身 不知庭樹意 榮落感何人

獨居何意足 山色在前門 身野長無事 心冥自不言 閑行數亂竹 靜坐照清源 物外從知少 禪徒不耐煩

登嶺望落日 眇然傷別魂 亭臯秋色徧 遊子在荆門 世故東西客 山空斷續猨 此心誰復見 寂寞偶芳蓀

太湖東西路 吳主古山前 所思不可見 歸鴻自翩翩 何山賞春茗 何處弄春泉 莫是滄浪子 悠悠一釣船

我法從誰悟 心師是貫花 三塵觀種子 一雨發萌芽 定起輪燈缺 宵分印月斜 了空如藏史 始肯會禪家

寺溪臨使府 風景借仁祠 補衮周官貴 能名漢主思 臥雲知獨處 望月憶同時 忽枉緘中贈 瓊瑤滿手持

東林期隱吏 日月爲虛盈 遠望浮雲隔 空憐定水清 逍遙方外侶 荏苒府中情 漸聽寒鞞發 淵淵在郡城

宦遊三楚外 家在五陵原 涼夜多歸夢 秋風滿故園 北書無遠信 西候獨傷魂 空念青門別 殷勤岐路言

片月忽臨池 雙蛾憶畫時 光浮空似粉 影散不成眉 孤枕應驚夢 寒林正入帷 情知兩處望 莫怨獨相思

共是竹林賢 心從貝葉傳 說經看月喻 開卷愛珠連 清淨遙城外 蕭疎古塔前 應隨北山子 高頂枕雲眠

清溪路不遙 都尉每相招 落日休戎馬 秋風罷射鵰 朮花生野徑 柏實滿寒條 永夜依山府 禪心共寂寥

芳草潛州路 乘軺憶再旋 餘花故林下 殘月舊池邊 峰色雲端寺 潮聲海上天 明朝富春渚 應見謝公船

府中自清遠 六月高梧間 寥亮泛雅瑟 逍遙扣玄關 嶺雲與人靜 庭鶴隨公閑 動息諒兼遂 茲情即東山

霽景滿水國 我公望江城 碧山與黃花 爛熳多秋情 搖落見松柏 歲寒比忠貞 歡娛在鴻都 是日思朝英

陶家無炎暑 自有林中峰 席上落山影 桐梢迴水容 放懷涼風至 緩步清陰重 何事親堆案 猶多高世蹤

萬國布殊私 千年降祖師 雁門傳法至 龍藏立言時 故實刊周典 新聲播魯詩 六銖那更拂 劫石盡無期

影剎西方在 虛空翠色分 人天霽後見 猨鳥定中聞 真界隱青壁 春山凌白雲 今朝石門會 千古仰斯文

山中常見月 不及共遊時 水上恐將缺 林端愛落遲 烏驚憲府客 人詠鮑家詩 永夜南橋望 裴回若有期

春日繡衣輕 春臺別有情 春煙間草色 春鳥隔花聲 春樹亂無次 春山遙得名 春風正飄蕩 春甕莫須傾

日月人間短 何時此得仙 古山春已盡 遺渚事空傳 不見騰雲駕 徒臨洗藥泉 如今成逝水 翻使恨流年

性野趣無端 春晴路又乾 逢泉破石弄 放鶴向雲看 好僻誰相似 從狂我自安 芳洲亦有意 步上白沙灘

臨水興不盡 虛舟可同嬉 還雲與歸鳥 若共山僧期 世事吾不預 此心誰得知 西峰有禪老 應見獨遊時

溪色思泛月 沿洄欲未歸 殘燈逢水店 疎磬憶山扉 夜浦魚驚少 空林鵲遶稀 可中纔望見 撩亂擣寒衣

道情何所居 素舸漫流間 真性憐高鶴 無名羨野山 經寒叢竹秀 入靜片雲閑 泛泛誰爲侶 唯應共月還

雨信清殘暑 蕭條古縣西 早涼生浦溆 秋意滿高低 前事雖堆案 閑情得泝溪 何言戰未勝 空寂用還齊

重陽荆楚尚 高會此難陪 偶見登龍客 同遊戲馬臺 風文向水疊 雲態擁歌迴 持菊煩相問 捫襟媿不才

五湖生夜月 千里滿寒流 曠望煙霞盡 淒涼天地秋 相思路渺渺 獨夢水悠悠 何處空江上 裴回送客舟

長亭賓馭散 岐路起悲風 千里勤王事 驅車明月中 寒生洞庭水 夜度塞門鴻 處處堪傷別 歸來山又空

世學高南郡 身封盛魯邦 九流宗韻海 七字揖文江 借賞雲歸堞 留歡月在窗 不知名教樂 千載與誰雙

南朝分古郡 山水似湘東 堤月吳風在 湔裾楚客同 桂寒初結斾 蘋小欲成叢 時晦佳游促 高歌聽未終

亞歲崇佳宴 華軒照淥波 渚芳迎氣早 山翠向晴多 推往知時訓 書祥辨政和 從公惜日短 留賞夜如何

暑氣當宵盡 裴回坐月前 靜依山堞近 涼入水扉偏 久是棲林客 初逢佐幕賢 愛君高野意 烹茗釣淪漣

隔暑蘋洲近 迎涼欲泛舟 榮從憲府至 喜會夕郎遊 氣奪滄浪色 風欺汗漫流 誰言三伏夜 獨此月前秋

前林夏雨歇 爲我生涼風 一室煩暑外 衆山清景中 忘歸親野水 適性許雲鴻 蕭散都曹吏 還將靜者同

何意廉從事 還來會默仙 寒空驚雪徧 春意入歌偏 瑤草三花發 瓊林七葉連 飄颻過柳寺 應滿譯經前

遲賢心置閣 高意此郊居 古徑行春早 新窗見月初 放歌還倚瑟 講道亦觀書 爲我留禪位 來逢此會疎

山侶相逢少 清晨會水亭 雪晴松葉翠 煙暖藥苗青 靜對滄洲鶴 閑看古寺經 應憐叩關子 了義共心冥

洞庭孤月在 秋色望無邊 零露積衰草 寒螿鳴古田 茫茫區中想 寂寂塵外緣 從此悟浮世 胡爲傷暮年

晦夜不生月 琴軒猶爲開 墻東隱者在 淇上逸僧來 茗愛傳花飲 詩看卷素裁 風流高此會 曉景屢裴回

厭向人間住 逢山欲懶歸 片雲閑似我 日日在禪扉 地靜松陰徧 門空鳥語稀 夜涼疎磬盡 師友自相依

爲依爐峰住 境勝增道情 涼日暑不變 空門風自清 坐援香實近 轉愛綠蕪生 宗炳青霞士 如何知我名

不因居佛里 無事得相逢 名重朝端望 身高俗外蹤 機閑看淨水 境寂聽疎鐘 宣室恩長在 知君志未從

近依城北住 幽遠少人知 積雪行深巷 閑雲繞古籬 竹花冬更發 橙實晚仍垂 還共巖中鶴 今朝下淥池

陳世凋亡後 仁祠識舊山 帝鄉喬木在 空見白雲還 雙塔寒林外 三陵暮雨間 此中難戰勝 君獨啓禪關

客齋開別住 坐占綠江濆 流水非外物 閑雲長屬君 浮榮未可累 曠達若爲羣 風起高梧下 清弦日日聞

郡理日閑曠 洗心宿香峰 雙林秋見月 萬壑靜聞鐘 珮玉行山翠 交麾動水容 如何股肱守 塵外得相從

爲重南臺客 朝朝會魯儒 暄風衆木變 清景片雲無 峰翠飄簷下 溪光照座隅 不將簪艾隔 知與道情俱

古寺章陵下 潛公住幾年 安心生輭草 灌頂引春泉 寂寂傳燈地 寥寥禁火天 世間多暗室 白日爲誰懸

不下南昌縣 書齋每日閑 野花當砌落 溪鳥遂人還 有興常臨水 無時不見山 千峰數可盡 不出小窗間

南國宴佳賓 交情老倍親 月慙紅淚燭 花笑白頭人 寶瑟絚餘怨 瓊枝不讓春 更聞歌子夜 桃李豔妝新

故人念宿昔 欲別增遠情 入座炎氣屏 爲君秋景清 繇來空山客 不怨離弦聲 唯有暮蟬起 相思碧雲生

如何有歸思 愛別欲忘難 白鷺沙洲晚 青龍水寺寒 蕉花鋪淨地 桂子落空壇 持此心爲境 應堪月夜看

漢家招秀士 峴上送君行 萬里見秋色 兩河傷遠情 王師出西鎬 虜寇避東平 天府登名後 迴看楚水清

證心何有夢 示說夢歸頻 文字齎秦本 詩騷學楚人 蘭開衣上色 柳向手中春 別後須相見 浮雲是我身

西陵古江口 遠見東揚州 淥水不同泛 春山應獨遊 尋僧白巖寺 望月謝家樓 宿昔心期在 人寰非久留

八使慎求能 東人獨薦君 身猶千里限 名已九霄聞 遠路翻喜別 離言暫惜分 鳳門多士會 擁佩入卿雲

離袂翠華滿 晨羞欲早行 春風生楚樹 曉角發隋城 野靄濕衣彩 江鴻增客情 征途不用戒 坐見白波清

越客不成歌 春風起淥波 嶺重寒不到 海近瘴偏多 野戍桄榔發 人家翡翠過 翻疑此中好 君問定如何

佳遊限衰疾 一笑向西風 思見青門外 曾臨素滻東 峰明雲際寺 日出露寒宮 行道禪長在 香塵不染空

辭宮因世難 家族盛南朝 名重郊居賦 才高獨酌謠 浪花飄一葉 峰色向三條 高逸雖成性 弓旌肯忘招

漢日中郎妙 周王太史才 雲書捧日去 鶴版下天來 草見吳洲發 花思御苑開 羊公惜風景 欲別幾遲迴

兩河兵已偃 處處見歸舟 日夜故人散 江臯芳樹秋 楚雲傷遠思 秦月憶佳遊 名動春官籍 翩翩才少儔

舊遊經喪亂 道在復何人 寒草心易折 閑雲性常真 交情別後見 詩句比來新 向我桃州住 惜君東嶺春

年少足詩情 西江楚月清 書囊山翠濕 琴匣雪花輕 久別經離亂 新正憶弟兄 贈君題樂府 爲是豫章行

羽檄飛未息 離情遠近同 感君繇泛瑟 關我是征鴻 眇默歸人盡 疎蕪夜渡空 還期當歲晚 獨在路行中

陵寢成香阜 禪枝出白楊 劒池留故事 月樹即他方 應世緣須別 栖心趣不忘 還將陸居士 晨發泛歸航

春風洞庭路 搖蕩暮天多 衰疾見芳草 別離傷遠波 詩名推首薦 賦甲擬前科 數日聞天府 山衣製芰荷

漸看華頂出 幽賞意隨生 十里行松色 千重過水聲 海容雲正盡 山色雨初晴 事事將心證 知君道可成

輕舸趣不已 東風吹綠蘋 欲看梅市雪 知賞柳家春 別意傾吳醑 芳聲動越人 山陰三月會 內史得嘉賓

誰知賞嘉節 別異忽相和 暮色汀洲徧 春情楊柳多 高城戀旌斾 極浦宿風波 惆悵支山月 今宵不再過

一與鍾山別 山中得信稀 經年求法後 及夏問安歸 野實充甘膳 池花當綵衣 慈親莫返拜 外禮欲無爲

辭山偶世清 挾策忽西行 帆過隨江疾 衣霑楚雪輕 尚文須獻賦 重道莫論兵 東觀今多事 應高白馬生

江寺名天竺 多居躡遠蹤 春帆依柳浦 輕履上蓮峰 禪子兼三隱 空書共一封 因君達山信 應向白雲逢

名在諸生右 家經見素風 春田休學稼 秋賦出儒宮 別路殘雲濕 離情晚桂叢 明年石渠署 應繼叔孫通

蕭蕭鳴夜角 驅馬背城濠 雨後寒流急 秋來朔吹高 三山期望海 八月欲觀濤 幾日西陵路 應逢謝法曹

亂峰江上色 羨爾及秋行 釋氏推真子 郗家許貴甥 氎花新雨淨 帆葉好風輕 千里依元舅 迴潮亦有情

行應會府春 欲勸及芳辰 北極天文正 東風漢律新 少年逢聖代 歡笑別情親 況是勳庸後 恩榮襲爾身

久愛吳興客 來依道德藩 旋師聞杕杜 歸路憶轘轅 舊佩蒼玉在 新歌白芷繁 今朝天地靜 北望重飛翻

繼世風流在 傳心向一燈 望雲裁衲慣 翫雪步花能 交戰情忘久 銷魂別未曾 明朝阮家集 知有竹林僧

灊人思爾法 楚信有迴船 估客親宵語 閑鷗偶晝禪 經聲含石瀲 麈尾拂江煙 常說歸山意 誅茅廬霍前

楚思入詩清 晨登峴山情 秋天水西寺 古木宛陵城 琴匣應將往 書車亦共行 吾知江太守 一顧重君名

春日異秋風 何爲怨別同 潮迴芳渚沒 花落晝山空 旅候聞嘶馬 殘陽望斷鴻 應思右內史 相見直城中

山情與詩思 爛熳欲何從 夜舸誰相逐 空江月自逢 春期越草秀 晴憶剡雲濃 便擬將輕錫 攜居入亂峰

妖烽昨日靜 故里近嵩丘 楚月搖歸夢 江楓見早秋 鄉心無遠道 北信減離憂 禪子還無事 辭君買沃州

秋風吹別袂 客思在長安 若得臨觴醉 何須減瑟彈 秉心凌竹柏 仗信越波瀾 春會文昌府 思君每北看

久遊春草盡 還寄北船歸 沙鳥窺中食 江雲入淨衣 秦原山色近 楚寺磬聲微 見說翻經館 多聞似者稀

香爐七嶺秀 秋色九江清 自古多禪隱 吾常愛此行 尋師經鄂渚 受請到青城 離別人間事 何關道者情

君章才五色 知爾得家風 故里旋歸駕 壽春思奉戎 天寒長蛇伏 飆烈文虎雄 定頌張征虜 桓桓戡難功

山開江色上 孤賞去應遲 綠水迎吳榜 秋風入楚詞 猨清獨宿處 木落遠行時 見說東陽守 登樓爲爾期

六月鵬盡化 鴻飛獨冥冥 秋烽家不定 險路客頻經 牛渚何時到 漁船幾處停 遙知詠史夜 謝守月中聽

道賢齊二阮 俱向竹林歸 古偈穿花線 春裝卷葉衣 僧墟迴水寺 佛隴啓山扉 愛別吾何有 人心強有違

身爲郢令客 心許楚山雲 文墨應經世 林泉漫誘君 欲隨樵子去 惜與道流分 肯謝申公輩 治詩事漢文

江南梅雨天 別思極春前 長路飛鳴鶴 離帆聚散煙 清晨趨九陌 秋色望三邊 見說王都尹 山陽辟一賢

商洛近京師 才難赴幕時 離歌紛白紵 候騎擁青絲 會喜疲人息 應逢猾虜衰 看君策高足 自此煙霄期

獨思賢王府 遂作豫章行 雄鎮廬霍秀 高秋江漢清 見聞驚苦節 艱故傷遠情 西邸延嘉士 遺才得正平

田園臨漢水 離亂寄隨關 今日煙塵盡 東西又未還 長亭百越外 孤櫂五湖間 何處遊芳草 雲門千萬山

晨裝行墮葉 萬里望桑乾 舊說涇關險 猶聞易水寒 黃雲戰後積 白草暮來看 近得君苗信 時教旅思寬

諸侯懼削地 選士皆不羈 休隱脫荷芰 將鳴矜羽儀 甲科爭玉片 詩句擬花枝 君實三楚秀 承家有清規

身將劉令隱 經共謝公翻 有此宗師在 應知我法存 問心常寂樂 爲別豈傷魂 獨訪華泉去 秋風入雁門

風吹殘柳絲 孤客欲歸時 掩抑楚弦絕 離披湘葉衰 前軍猶轉戰 故國杳難期 北望鴈門雪 空吟平子詩

歡言欲忘別 風信忽相驚 柳浦歸人思 蘭陵春草生 擷芳心未及 視枕戀常盈 此去非長路 還如千里情

不肯資章甫 勝衣被木蘭 今隨秣陵信 欲及蔡州壇 野寺鐘聲遠 春山戒足寒 歸來次第學 應見後心難

重陽千騎出 送客爲踟躕 曠野多搖落 寒山滿路隅 晴空懸蒨斾 秋色起菱湖 幾日登司會 揚才盛五都

江臯北風至 歸客獨傷魂 楚水逢鄉雁 平陵憶故園 征驂嘶別館 落日隱寒原 應及秦川望 春華滿國門

豈謂江南別 心如塞上行 苦雲搖陣色 亂木攪秋聲 周谷雨未散 漢河流尚橫 春司遲爾策 方用靜妖兵

不知持斧客 吟會是何情 丹陛恩猶在 滄洲賞暫行 江橈隨月泛 山策逐雪行 佳句傳零雨 詩流許盛名

西候風信起 三湘孤客心 天寒漢水廣 鄉遠楚雲深 服綵將侍膳 擷芳思滿襟 歸人忘艱阻 別恨獨何任

欲廣分何教 心將江漢期 雲招望寺處 月待泝杯時 真侶誰傷別 降猨汝自悲 多應過廬阜 幽賞却來遲

國賦推能吏 今朝發貢湖 佇瞻雙闕鳳 思見柏臺烏 樹向秦關遠 江分楚驛孤 榮君有兄弟 相繼騁長途

落日獨歸客 空山匹馬嘶 蕭條古關外 岐路更東西 大澤雲寂寂 長亭雨淒淒 君還到湘水 寒夜滿猨啼

驛吏滿江城 深仁見此情 士林推玉振 公府薦冰清 爲政移風久 承恩就日行 仲容綸綍貴 南巷有光榮

一身齎萬卷 編室寄煙蘿 硯滴穿池小 書衣種楮多 吟詩山響荅 泛瑟竹聲和 鶴板求儒術 深居意若何

金虎城池在 銅龍劒珮新 重看前浦柳 猶憶舊洲蘋 遠思秦雲暮 歸心臘月春 青園昔遊處 惆悵別離人

蕭蕭北風起 孤櫂下江濆 暮客去來盡 春流南北分 萋萋御亭草 渺渺蕪城雲 相送目千里 空山獨望君

童年隨法侶 家世本儒流 章句三生學 清涼萬里遊 雲歸龍沼暗 木落鴈門秋 長老應相問 傳予向祖州

雲泉誰不賞 獨見爾情高 投石輕龍窟 臨流笑鷺濤 折荷爲片席 灑水淨方袍 剡路逢禪侶 多應問我曹

楚水清風生 揚舲泛月行 荻洲寒露彩 雷岸曙潮聲 東道思才子 西人望客卿 從來金谷集 相繼有詩名

千里訪靈奇 山資亦相隨 葉舟過鶴市 花漏宿龍池 峰頂應閑散 人間足別離 白雲將世事 吾見爾心知

楚僧推後輩 唐本學新經 外國傳香氎 何人施竹瓶 秋風別李寺 春日向柯亭 大阮今爲郡 看君眼最青

白版年猶小 黃花褐已通 若爲詩思逸 早欲似休公 邁俗多真氣 傳家有素風 應須學心地 宗旨在關東

超然獨遊趣 無限別山情 予病不同賞 雲閑應共行 齋容秋水照 香氎早風輕 曾被陳王識 遙知江上迎

北期何意促 蕙草夜來繁 清月思淮水 春風望國門 此時休旋逸 萬里忽飛翻 若憶山陰會 孤琴爲我援

上方精舍遠 共宿白雲端 寂寞千峰夜 蕭條萬木寒 山光霜下見 松色月中看 却與西林別 歸心即欲闌

候騎出紛紛 元戎霍冠軍 漢鞞秋聒地 羌火晝燒雲 萬里戈城合 三邊羽檄分 烏孫驅未盡 肯顧遼陽勳

韓斾拂丹霄 漢軍新破遼 紅塵驅鹵簿 白羽擁嫖姚 戰苦軍猶樂 功高將不驕 至今丁零塞 朔吹空蕭蕭

百萬逐呼韓 頻年不解鞍 兵屯絕漠暗 馬飲濁河乾 破虜功未錄 勞師力已殫 須防肘腋下 飛禍出無端

飛將下天來 奇謀閫外裁 水心龍劒動 地肺鴈山開 望氣燕師銳 當鋒虜陣摧 從今射鵰騎 不敢過雲堆

黃紙君王詔 青泥校尉書 誓師張虎落 選將擐犀渠 霧暗津蒲失 天寒塞柳疎 橫行十萬騎 欲掃虜塵餘

隴頭水欲絕 隴水不堪聞 碎影搖槍壘 寒聲咽幔軍 素從鹽海積 綠帶柳城分 日落天邊望 逶迤入寒雲

秦隴逼氐羌 征人去未央 如何幽咽水 併欲斷君腸 西注悲窮漠 東分憶故鄉 旅魂聲攪亂 無夢到咸陽

黃綺皆皓髮 秦時隱商山 嘉謀匡帝道 高步遊天關 不愛珪組紲 却思林壑還 放歌長松下 日與孤雲閑

江蘺生古砌 花每落禪床 嘉客未採掇 空門自馨香 名因詩目見 色對道心忘 不遇陸內史 誰知殊衆芳

世業西山墅 移家長我身 蕭疎遺樹老 寂寞廢田春 車巷傷前轍 籬溝憶舊隣 何堪再過日 更送北歸人

遠山湖上小 青翠望依稀 纔向窗中列 還從林表微 色濃春草在 峰起夏雲歸 不是蓬萊島 如何人去稀

鄒子譚天歲 黃童對日年 求真初作傳 鍊魄已成仙 鶴駕迎緱嶺 星橋下蜀川 逢君竹林客 相對弄清絃

落日車遙遙 客心在歸路 細草暗回塘 春泉縈古渡 遺蹤歎蕪沒 遠道悲去住 寂寞荻花空 行人別無數

曾看顏氏傳 多記晉時仙 却憶桐君老 俱還桂父年 青春留鬢髮 白日向雲煙 遠別賷遺簡 囊中有幾篇

架石通霞壁 懸崖散碧沙 天晴虹影渡 風細練文斜 舉陟幽期阻 沿洄客意賒 河梁非此路 別恨亦無涯

閑堦夜雨滴 偏入別情中 斷續清猨應 淋漓候館空 氣令煩慮散 時與早秋同 歸客龍山道 東來雜好風

燈心生衆草 因有始知芳 綵妓窗偏麗 金桃動更香 花驚春未盡 焰喜夜初長 別後空離室 何人借末光

縹竹湘南美 吾師尚毀形 仍留負霜節 不變在林青 每入楊枝手 因談貝葉經 誰期沃州講 持此別東亭

法子出西秦 名齊漆道人 纔敷藥草義 便見雪山春 護講龍來遠 聞經鶴下頻 應機如一雨 誰不滌心塵

寫得長松意 千尋數尺中 翠陰疑背日 寒色欲生風 真樹孤標在 高人立操同 一枝遙可折 吾欲問生公

片雨拂簷楹 煩襟四坐清 霏微過麥隴 蕭散傍莎城 靜愛和花落 幽聞入竹聲 朝觀趣無限 高詠寄深情

瀑布小更奇 潺湲二三尺 細脉穿亂沙 叢聲咽危石 初因智者賞 果會幽人跡 不向定中聞 那知我心寂

寂寂舊桑田 誰家女得僊 應無雞犬在 空有子孫傳 古木花猶發 荒臺路未遷 暮來雲一片 疑是欲歸年

春信在河源 春風蕩妾魂 春歌雜鶗鴂 春夢繞轘轅 春絮愁偏滿 春絲悶更繁 春期不可定 春曲嬾新翻

憶君南適越 不作買山期 昨得耶溪信 翻爲逝水悲 神交如可見 生盡杳難思 白日東林下 空懷步影時

武原離亂後 真界積塵埃 殘月生秋水 悲風起故臺 居人今已盡 棲鴿暝還來 不到無生理 應堪賦七哀

慘慘寒城望 將軍下世時 高墉暮草遍 大樹野風悲 壁壘今惟在 勳庸近可思 蒼然古溪上 川逝共悽其

箬溪朝雨散 雲色似天台 應是東風便 吹從海上來 靈山遊汗漫 仙石過莓苔 誤到人間世 經年不早迴

萬里稱逆化 愚惷性亦全 紫紱拖身上 妖姬安膝前 見他拘坐寂 故我是眠禪 吾知至人心 杳若青冥天

萬法出無門 紛紛使智昏 徒稱誰氏子 獨立天地元 實際且何有 物先安可存 須知不動念 照山萬重源

本師不得已 強爲我著書 知盡百慮遣 名存萬象拘 如何工言子 終日論虛無 伊人獨冥冥 時人以爲愚

春生若邪水 雨後漫流通 芳草行無盡 清源去不窮 野煙迷極浦 斜日起微風 數處乘流望 依稀似剡中

野寺出人境 捨舟登遠峰 林開明見月 萬壑靜聞鐘 擁燭明山翠 交麾動水容 如何股肱守 塵外得相逢

削去僧家事 南池便隱居 爲憐松子壽 還卜道家書 藥院常無客 茶樽獨對余 有時招逸史 來飯野中蔬

真心不廢別 試看越溪清 知汝機忘盡 春山自有情 月思華頂宿 雲愛石門行 海近應須汎 無令鷗鷺驚

珍木生奇畝 低枝拂梵宮 因開四界分 本自百花中 當夏陰涵綠 臨秋色變紅 君看藥草喻 何減太陽功

秋蓂開六葉 元聖誕千年 繞殿祥風起 當空瑞日懸 道光中國主 人識大羅仙 敢贊無疆壽 香花上法筵

萬方瞻聖日 九土仰清光 磬地山河壯 彌天福壽長 瑞煙薰法界 真偈啓仁王 看獻千秋樂 千秋樂未央

天界宜春賞 禪門不掩關 宸遊雙闕外 僧引百花間 車馬喧長路 煙雲淨遠山 觀空復觀俗 皇鑒此中閑

可訝東籬菊 能知節候芳 細枝青玉潤 繁蘂碎金香 爽氣浮朝露 濃姿帶夜霜 泛杯傳壽酒 應共樂時康

一自游他國 相逢少故人 縱然爲客樂 爭似在家貧 畜恨霜侵鬢 搜詩病入神 若非憐片善 誰肯問風塵

高眠巖野間 至藝敵應難 詩苦無多首 藥靈惟一丸 引泉魚落釜 攀果露沾冠 已得嵇康趣 逢迎事每闌

飄然無定迹 迥與律乘違 入郭隨緣住 思山破夏歸 盂擎數家飯 衲乞幾人衣 洞了曹溪旨 寧輸俗者機

結束衣囊了 炎州定去游 草堂方惜別 山雨爲相留 又得一宵話 免生千里愁 莫辭重卜日 後會必經秋

西北黃雲暮 聲聲畫角愁 陰山一夜雨 白草四郊秋 亂雁鳴寒渡 飛沙入廢樓 何時番色盡 此地見芳洲

尋常三五夜 不是不嬋娟 及至中秋滿 還勝別夜圓 清光凝有露 皓魄爽無煙 自古人皆望 年來又一年

松下禪栖所 苔滋徑莫分 青山春暮見 流水夜深聞 不坐看心石 應隨出定雲 猨猱非可問 巖谷自空曛

南居古廟深 高樹宿山禽 明月上清漢 騷人動楚吟 數篇正始韻 一片補亡心 孤悄欺何謝 雲波不可尋

正是歎羈游 知音拜楚侯 何須辭遠道 自可樂扁舟 倚棹江洲雨 聞猨島岫秋 謝家山水興 終日待詩流

寒空金錫響 欲過渭陽津 極目多來鴈 孤城少故人 與師雖別久 於法本相親 又對清涼月 中宵語宿因

談空與破邪 獻壽復榮家 白日得何偈 青天落幾花 傳燈皆有分 化俗獨無涯 却入中峯寺 還知有聚沙

家山臨晚日 海路信歸橈 樹滅渾無岸 風生只有潮 歲窮程未盡 天末國仍遙 已入閩王夢 香花境外邀

飄然綠毛節 杳去洛城端 隔水見秋嶽 兼霜掃石壇 一溪松色古 半夜鶴聲寒 迥與人寰別 勞生不可觀

身閑依祖寺 志僻性多慵 少室遺真旨 層樓起暮鐘 啜茶思好水 對月數諸峰 有問山中趣 庭前是古松

晚望虛庭物 心心見祖情 煙開分嶽色 雨霧減泉聲 遠樹猨長嘯 層巖日乍明 更堪論的意 林下筍新生

一室塵埃外 翛然祗麽常 睡來開寢帳 鐘動下禪牀 溪浸山光冷 秋凋木葉黃 時提祖師意 欹石看斜陽

西來真祖意 祗在見聞中 寒雁一聲過 疎林幾葉空 心閑憐水石 身老怯霜風 爲報參玄者 山山月色同

真性寂無機 塵塵祖佛師 日明庭砌暖 霜苦藥苗衰 汲水和煙酌 栽松帶雪移 好聽玄旨處 猨嘯嶺南枝

古寺憑欄危 時聞舉妙機 庭空月色淨 夜迥磬聲移 漏轉寒更急 燈殘冷焰微 太虛同萬象 相謂話玄微

胡僧論的旨 物物唱圓成 疎柳春來翠 幽窗日漸明 禪心清石室 蝶翅覆花英 好聽談玄處 喬松鶴數聲

祖祖唯心旨 春融日正長 霜輕莎草綠 風細藥苗香 月滿真如淨 花開覺樹芳 庭前鶯囀處 時聽語圓常

榮辱又榮辱 一何翻與覆 人生百歲中 孰肯死前足 玄鬢忽如絲 青叢不再綠 自古爭名徒 黃金是誰祿

未得忘身法 此身終未安 病腸猶可洗 瘦骨不禁寒 藥少心情餌 經無氣力看 悠悠片雲質 獨對夕陽殘

圖形期自見 自見却傷神 已是夢中夢 更逢身外身 水花凝幻質 墨彩染空塵 堪笑予兼爾 俱爲未了人

軒車誰肯到 泉石自相親 暮雨凋殘寺 秋風悵望人 庭新一片葉 衣故十年塵 賴有瑤華贈 清吟愈病身

世界曾行遍 全無行可修 炎涼三衲共 生死一身休 片斷雲隨體 稀疎雪滿頭 此門無所著 不肯暫淹留

物象遠濛濛 周迴極望中 帶煙千井樹 和磬一樓風 月色寒沈地 波聲夜颺空 登臨無限趣 恨不與君同

萬木葉初紅 人家樹色中 疎鐘搖雨脚 秋水浸雲容 雪磧回寒鴈 村燈促夜舂 舊山歸未得 生計欲何從

拂局盡消時 能因長路遲 點頭初得計 格手待無疑 寂默親遺景 凝神入過思 共藏多少意 不語兩相知

雪消春力展 花漫洞門垂 果長纖枝曲 巖崩直道移 重猿圍淺井 鬬鼠下疎籬 寒食微燈在 高風勢徹陂

瘦顏顴骨見 滿面雪毫垂 坐石鳥疑死 出門人謂癡 照身潭入楚 浸影檜生隋 太白曾經夏 清風涼四肢

默然如大道 塵世不相關 青檜行時靜 白雲禪處閑 貧高一生行 病長十年顏 夏滿期游寺 尋山又下山

四海無拘繫 行心興自濃 百年三事衲 萬里一枝筇 夜減當晴影 春消過雪蹤 白雲深處去 知宿在何峰

燕生松雪地 蜀死葬山根 詩僻降今古 官卑悞子孫 塚欄寒月色 人哭苦吟魂 墓雨滴碑字 年年添蘚痕

日日爲詩苦 誰論春與秋 一聯如得意 萬事總忘憂 雨墮花臨砌 風吹竹近樓 不吟頭也白 任白此生頭

一百八十首 清泠韻可敲 任從人不愛 終是我難拋 桂魄吟來滿 蒲團坐得凹 先生聲價在 寰宇幾人抄

此臺如可廢 此恨有誰平 縱使迷青草 終難沒舊名 天悲朝雨色 嶽哭夜猨聲 不是心偏苦 應關自古情

舊居梨嶺下 風景近炎方 地暖生春早 家貧覺歲長 石房雲過濕 杉徑雨餘香 日夕竟無事 詩書聊自強

寄居江島邊 閑詠見秋殘 草白牛羊瘦 風高猨鳥寒 檢方醫故疾 挑薺備中餐 時復停書卷 鉏莎種木蘭

故園梨嶺下 歸路接天涯 生作長安草 勝爲邊地花 雁南飛不到 書北寄來賒 堪羨神仙客 青雲早致家

去去玉關路 省君曾未行 塞深多伏寇 時靜亦屯兵 雪每先秋降 花嘗近夏生 閑陪射鵰將 應到受降城

六幅故牢健 知君恣筆蹤 不求千澗水 止要兩株松 樹下留盤石 天邊縱遠峰 近巖幽濕處 惟藉墨煙濃

虛著褐衣老 浮杯道不成 誓傳經論死 不染利名生 厭樹遮山色 憐窗向月明 他時隨范蠡 一棹五湖清

木平山裏人 貌古年復少 相看陌路同 論心秋月皎 懷衲線非蠶 助歌聲有鳥 城闕今日來 一謳曾已曉

擁衲對芳叢 由來事不同 鬢從今日白 花似去年紅 豔異隨朝露 馨香逐曉風 何須對零落 然後始知空

涼風吹遠念 使我升高臺 寧知數片雲 不是舊山來 故人天一涯 久客殊未回 鴈來不得書 空寄聲哀哀

離恨如旨酒 古今飲皆醉 只恐長江水 盡是兒女淚 伊余非此輩 送人空把臂 他日再相逢 清風動天地

磧中有陰兵 戰馬時驚蹶 輕猛李陵心 摧殘蘇武節 黃金鎖子甲 風吹色如鐵 十載不封侯 茫茫向誰說

靜只焚香坐 詠懷悲歲闌 佳人忽有贈 滿手紅琅玕 不獨耀肌魄 將行爲羽翰 酬如上青天 風雪空漫漫

新詩一千首 古錦初下機 除月與鬼神 別未有人知 子期去不返 浩浩良不悲 不知天地間 知者復是誰

春霖閉門久 春色聚庭木 一夢辭舊山 四鄰有新哭 菰蒲生白水 風篁擢纖玉 爲憶湖上翁 花時獨冥目

我有一面鏡 新磨似秋月 上唯金膏香 下狀驪龍窟 等閑不欲開 醜者多不悅 或問幾千年 軒轅手中物

夜雨山草滋 爽籟生古木 閑吟竹仙偈 清於嚼金玉 蟋蟀啼壞牆 苟免悲局促 道人優曇花 迢迢遠山綠

果熟無低枝 芳香入屏帷 故人久不來 萱草何離離 苦吟齋貌減 更被杉風吹 獨賴湖上翁 時爲烹露葵

紅藕暎嘉魴 澄池照孤坐 池痕放文彩 雨氣贈慵墮 山翁寄朮藥 幸得秋病可 終召十七人 雲中備香火

露益蟬聲長 蕙蘭垂紫帶 清吟代明月 孤雲忽爲蓋 伊余石林人 本是燒畬輩 頻接謝公棊 輸多未曾賽

有叟傲堯日 髮白肌膚紅 妻子亦讀書 種蘭清溪東 白雲有奇色 紫桂含天風 即應迎鶴書 肯羨於洞洪

戰骨踐成塵 飛入征人目 黃雲忽變黑 戰鬼作陣哭 陰風吼大漠 火號出不得 誰爲天子前 唱此邊城曲

狼煙在陣雲 匈奴愛輕敵 領兵不知數 牛羊復吞磧 嚴冬大河枯 嫖姚去深擊 戰血染黃沙 風吹暎天赤

廬山有石鏡 高倚無塵垢 晝景分煙蘿 夜魄侵星斗 苞含物象列 搜照魚龍吼 寄謝天地間 毫端皆我有

草木亦有性 與我將不別 我若似草木 成道無時節 世人不會道 向道却嗔道 傷嗟此輩人 寶山不得寶

重疊太古色 濛濛花雨時 好峰行恐盡 流水語相隨 黑壤生紅黍 黃猨領白兒 因思石橋月 曾與故人期

危行危言者 從天落海涯 如斯爲遠客 始是好男兒 瘴雜交州雨 犀揩馬援碑 不知千萬里 誰復識辛毗

常思峰頂叟 石窟土爲牀 日日先見日 煙霞多異香 冥心同槁木 掃雪帶微陽 終必相尋去 斯人不可忘

日角浮紫氣 凜然塵外清 雖稱李太白 知是那星精 御宴千鍾飲 蕃書一筆成 宜哉杜工部 不錯道騎鯨

誰氏子丹青 毫端曲有靈 屹如山忽墮 爽似酒初醒 天馬難攏勒 仙房久閉扃 若非如此輩 何以傲彤庭

煙浪瀁秋色 高吟似有鄰 一輪湘渚月 萬古獨醒人 岸濕穿花遠 風香禱廟頻 祗應諛佞者 到此不傷神

故園離亂後 十載始逢君 長恨南熏奏 尋常只自聞 荒窗秋見岳 赤地夜生雲 莫歎謀身晚 中興正用文

造化拾無遺 唯應杜甫詩 豈非玄域橐 奪得古人旗 日月精華薄 山川氣概卑 古今吟不盡 惆悵不同時

甫也道亦喪 孤身出蜀城 彩毫終不撅 白雲更能輕 命薄相如命 名齊李白名 不知耒陽令 何以葬先生

機忘室亦空 靜與沃洲同 唯有半庭竹 能生竟日風 思山海月上 出定印香終 繼後傳衣者 還須立雪中

二公俱作者 其奈亦迂儒 且有諸峰在 何將一第吁 句還如菡萏 誰復贈襜褕 想得重泉下 依前與衆殊

役思曾衝尹 多言阻國親 桂枝何所直 陋巷不勝貧 馬病唯湯雪 門荒劣有人 伊余吟亦苦 爲爾一眉嚬

獨住無人處 松龕嶽色侵 僧中九十臘 雲外一生心 白髮垂不剃 青眸笑轉深 猶能指孤月 爲我暫開襟

巉巖玉九株 秀濕掩蒼梧 祥瑞久不出 羲軒消得無 雨和高瀑濁 燒熁大櫧枯 到此思歸去 迢迢隔五湖

昔住匡廬北 無人知姓名 侵雲收穀粟 引蟻上柑橙 寒雨雪兼落 枯林虎獨行 誰能將白髮 共向此中生

百慮片帆下 風波極目看 吳山兼鳥沒 楚色入衣寒 過此愁人處 始知行路難 夕陽沙島上 回首一長歎

鳥外更誰親 諸峰即四鄰 白頭寒枕石 青衲爛無塵 橡栗堆行徑 猨猴遶定身 儻然重結社 願作掃壇人

端居碧雲暮 好鳥啼紅芳 滿郭桃李熟 捲簾風雨香 清吟繡段句 默念芙蓉章 未得歸山去 頻升謝守堂

積翠藏一叟 常思未得遊 不知在巖下 爲復在峰頭 苔上枯藤笐 泉淋破石樓 伊余更何事 不學此翁休

暮塵微雨收 蟬急楚鄉秋 一片月出海 幾家人上樓 砌香殘果落 汀草宿煙浮 唯有知音者 相思歌白頭

香沐整山衣 開君一軸詩 吟當秋景苦 味出雪林遲 經濟幾人到 工夫兩鬢知 因嗟和氏淚 不是等閑垂

何人圖四皓 如語話嘮嘮 雙鬢雪相似 是誰年最高 溪苔連豹褥 仙酒汙雲袍 想得忘秦日 伊余亦合逃

寒思白閣層 石屋兩三僧 斜雪掃不盡 飢猨喚得應 香然一字火 磬過數潭冰 終必相尋去 孤懷久不勝

東野子何之 詩人始見詩 清刳霜雪髓 吟動鬼神司 舉世言多媚 無人師此師 因知吾道後 冷淡亦如斯

孤峰含紫煙 師住此安禪 不下便不下 如斯太可憐 坐侵天井黑 吟久海霞蔫 豈覺塵埃裏 干戈已十年

巨浸東隅極 山吞大野平 因知吳相恨 不盡海濤聲 黑氣騰蛟窟 秋雲入戰城 遊人千萬里 過此白髭生

近拋蓑笠者 急善遇休明 未省親宗伯 焉能識正聲 病容經夏在 岳夢入秋幷 無限林中意 今逢許郭傾

昨別楚江邊 逡巡早數年 詩雖清到後 人更瘦於前 岸翠連喬嶽 汀沙入壞田 何時重一見 談笑有茶煙

搔首復搔首 孤懷草萋萋 春光已滿目 君在西山西 塹水成文去 庭柯擎翠低 所思不可見 黃鳥花中啼

四顧木落盡 扁舟增所思 雲衝遠燒出 帆轉大荒遲 天際霜雪作 水邊蒿艾衰 斷猨不堪聽 一聽亦同悲

昨夜西風起 送君歸故鄉 積愁窮地角 見日上扶桑 蜃氣生初霽 潮痕匝亂荒 從茲頭各白 魂夢一相望

山兄詩癖甚 寒夜更何爲 覓句唯頑坐 嚴霜打不知 石膏黏木屐 崖蜜落冰池 近見禪僧說 生涯勝往時

十載獨扃扉 唯爲二雅詩 道孤終不雜 頭白更何疑 句冷杉松與 霜嚴鼓角知 修心對閑鏡 明月印秋池

盛名與高隱 合近謝敷村 弟子已得桂 先生猶灌園 垂綸侵海介 拾句歷雲根 白日昇天路 如君別有門

一葉一竿竹 眉鬚雪欲零 陸應無祖業 香必是伊腥 兒亦名魚鷓 歌稱我洞庭 回頭深自媿 舊業近滄溟

卜居鄰塢寺 魂夢又相關 鶴本如雲白 君初似我閑 月明僧渡水 木落火連山 從此天台約 來茲未得還

寺倚烏龍腹 窗中見碧稜 空廊人畫祖 古殿鶴窺燈 風吼深松雪 爐寒一鼎冰 唯應謝內史 知此道心澄

常思紅石子 獨自住山椒 窗外猩猩語 爐中奼奼嬌 乳香諸洞滴 地秀衆峰朝 曾見奇人說 煙霞恨太遙

弋者終何慕 高吟坐綠鼇 燒侵薑芋窖 僧與水雲袍 竹鞘畬刀缺 松枝獵箭勞 何時一相見 清話擘蟠桃

七縱七擒處 君行事可攀 亦知磨一劒 不獨定諸蠻 樹盡低銅柱 潮常沸火山 名須麟閣上 好去及瓜還

二子無消息 多應各自耕 巴江思杜甫 漳水憶劉楨 白髮應全白 生涯作麽生 寄書多不達 空念重行行

雨打繁暑盡 放懷步微涼 綠苔狂似人 入我白玉堂 塹鳥眠堪畫 庭檉夜益香 唯應蘂宮子 時到虎溪傍

鄱陽古岸邊 無一樹無蟬 路轉他山大 砧驅鄉思偏 湖平帆盡落 天淡月初圓 何事堯雲下 干戈滿許田

別離無古今 柳色向人深 萬里長江水 平生不印心 遠書容北雁 贈別謝南金 媿勉青雲志 余懷非陸沈

囊空心亦空 城郭去騰騰 眼作麽是眼 僧誰識此僧 歇隈紅樹久 笑看白雲崩 已有天台約 深秋必共登

出處慙林藪 才微幸一陽 不緣懷片善 豈得近馨香 節亦因人淨 聲從擲地彰 但令筋力在 永願報時昌

淺薄雖頑朴 其如近筆端 低心蒙潤久 入匣更身安 應念研磨苦 無爲瓦礫看 儻然仁不棄 還可比琅玕

良匠曾陶瑩 多居筆硯中 一從親几案 常恐近兒童 卓立澄心久 提攜注意通 不應嫌器小 還有濟人功

莫訝書紳苦 功成在一毫 自從蒙管錄 便覺用心勞 手點時難棄 身閑架亦高 何妨成五色 永願助風騷

棊信無聲樂 偏宜境寂寥 著高圖暗合 勢王氣彌驕 人事掀天盡 光陰動地銷 因知韋氏論 不獨爲吳朝

皓彩中宵合 開門失所蹤 何年今夜意 共子在孤峰 氣射燈花落 光侵壁罅濃 唯君心似我 吟到五更鐘

苦節兼青目 公卿話有餘 唯傳黃葉喻 還似白泉居 猨撥孤雲破 鐘撞衆木疎 社壇蹤跡在 重結復何如

常憶清泠子 深雲種早禾 萬緣雖不涉 一句子如何 蹤跡諸峰匝 衣裳老虱多 江頭無事也 終必到煙蘿

行行芳草歇 潭島葉紛紛 山色路無盡 砧聲客強聞 殘陽曜極野 黑水浸空墳 那得無鄉思 前程入楚雲

松聲高似瀑 藥熟色如花 誰道全無病 時猶不在家 山童舂菽粉 園叟送銀瓜 誰訪孫弘閣 談玄到日斜

氣與非常合 常人爭得知 直須窮到底 始是出家兒 閣雀銜紅粟 鄰僧背古碑 祗應王與謝 時有沃州期

一詔羣公起 移山四海聞 因知丈夫事 須佐聖明君 白酒全傾甕 蒲輪半載雲 從茲居諫署 筆硯幾人焚

失意窮邊去 孤城值晚春 黑山霞不赤 白日鬼隨人 角咽胡風緊 沙昏磧月新 明時至公在 迴首莫因循

錦繡谷中人 相思入夢頻 寄言無別事 琢句似終身 書卷須求旨 鬚根易得銀 斯言如不惑 千里亦相親

自昔尋師日 顛峰絕頂頭 雖聞不相似 特地使人愁 庭樹雪摧殘 上有白獮猴 大哉法中龍 去去不可留

常思將道者 高論地爐傍 迂談無世味 夜深山木僵 下山遭離亂 多病惟深藏 一別三十年 煙水空茫茫

石霜既順世 吾師亦不住 杉桂有猩猩 糠粃無句句 土肥多孟蕨 道老如孾孺 莫比優曇花 斯人更難遇

百千萬億偈 共他勿交涉 所以那老人 密傳與迦葉 吾師得此法 不論劫不劫 去矣不可留 無踪若爲躡

松桂枝不動 陽烏飛半天 稻麻須結實 沙石欲生煙 毒氣仍干扇 高枝不立蟬 舊山多積雪 歸去是何年

寂寥堆積者 自爲是高僧 客遠何人識 吟多冷病增 松煙青透壁 雪氣細吹燈 猶賴師於我 依依非面朋

常憶能吟一 房連古帝墟 無端多忤物 唯我獨知渠 病愈囊空後 神清木落初 祗因烽火起 書札自茲疎

清風江上月 霜灑月中砧 得句先呈佛 無人知此心 寂寥從鬼出 蒼翠到門深 惟有雙峰寺 時時獨去尋

寒食將吾族 相隨過石溪 塚花沾酒落 林鳥學人啼 白水穿蕪疾 新霞出霧低 不堪迴首望 家在赤松西

道高留不住 道去更何云 舉世皆趨世 如君始愛君 徑侵銀地滑 瀑到石城聞 它日如相憶 金桃一爲分

花落谷鶯啼 精靈安在哉 青山不可問 永日獨裴回 塚穴應藏虎 荒碑祗見苔 伊余亦惆悵 昨日郢城迴

春色滿三湘 送師還故鄉 穿霞逢黑鴧 乞食得紅薑 大化宗門闢 孤禪海樹涼 儻爲新句偈 寄我亦何妨

山翠碧嵯峨 攀牽去者多 淺深俱得地 好惡未知他 有草皆爲戶 無人不荷戈 相逢空悵望 更有好時麽

蒼黃緣鳥道 峰脋見樓臺 檉桂香皆滴 煙霞濕不開 僧高眉半白 山老石多摧 莫問塵中事 如今正可哀

跣足拄巴藤 潺湲渡幾曾 盡權無著印 不是登閑僧 熊耳應初到 牛頭始去登 畫來偏覺好 將寄柳吳興

光異磨礱出 輪非雕斵成 今宵剛道別 舉世勿人爭 征婦砧添怨 詩人哭到明 惟宜華頂叟 笙磬有餘聲

顏冉德無鄰 分憂浙水濱 愛山成大癖 求瘼似諸身 視事奸回盡 登樓海岳春 野人如有幸 應得見陶鈞

諸葛子作者 詩曾我細看 出山因覓孟 踏雪去尋韓 謬獨哭不錯 常流飲實難 知音知便了 歸去舊江干

羸馬與羸童 微吟冒北風 店孤僧共歇 日落思無窮 囊草無非刺 魏人那識公 鶯花五陵道 去去與誰同

二子依公子 雞鳴狗盜徒 青雲十上苦 白髮一莖無 風澀潮聲惡 天寒角韻孤 別離千萬里 何以慰榮枯

從知無遠近 木落去閩城 地入無諸俗 冠峨甲乙精 山多高興亂 江直好風生 儉府清無事 唯應薦禰衡

身閑心亦然 如此已多年 語淡不著物 茶香別有泉 古衣和蘚衲 新偈幾人傳 時說秋歸夢 孤峰在海邊

蕭索漳江北 何人慰寂寥 北風人獨立 南國信空遙 燒塢新雲白 漁家衆木凋 所思不可見 行雁在青霄

如愚復愛詩 木落即眠遲 思苦香消盡 更深筆尚隨 飢童舂赤黍 繁露灑烏椑 看却龍鍾也 歸山是底時

木落雨翛翛 桐江古岸頭 擬歸仙掌去 剛被謝公留 猛燒侵茶塢 殘霞照角樓 坐來還有意 流水面前流

香剎通真觀 樓臺倚郡城 陰森古樹氣 粗淡老僧情 壁畫連山潤 仙鐘扣月清 何須結西社 大道本無生

靜室焚檀印 深爐燒鐵瓶 茶和阿魏煖 火種柏根馨 數隻飛來鶴 成堆讀了經 何妨似支遁 騎馬入青冥

不問賡桑子 唯師妙吉祥 等閑眠片石 不覺到斜陽 獨自收櫧葉 教童探柏瓤 王孫莫指笑 淡泊味還長

詩琢冰成句 多將大道論 人誰知此意 日日祗關門 乳鼠穿荒壁 溪龜上淨盆 因知無事貴 言外更無言

紅黍飯溪苔 清吟茗數杯 祗應唯道在 無意俟時來 樹疊藏仙洞 山蒸足爆雷 從他嫌復笑 門更不曾開

壍鳥毛衣別 頻來似愛吟 蕭條秋病後 斑駁綠苔深 珠翠籠金像 風泉灑玉琴 孰知吾所適 終不是心心

芙蓉峰裏居 關閉復何如 白玃兼花鹿 多年不見渠 紅泉香滴瀝 丹桂冷扶疎 唯有西溪叟 時時到弊廬

憶在山中日 爲僧鬢欲衰 一燈常到曉 十載不離師 水汲冰溪滑 鐘撞雪閣危 從來多自省 不學擬何爲

囊非撲滿器 門更絕人過 土井連岡冷 風簾迸葉多 村童頑似鐵 山菜硬如莎 唯有前山色 窗中無奈何

山風與霜氣 浩浩滿松枝 永日燒杉子 無人共此時 爲文攀諷諫 得道在毫釐 唯有桐江守 常憐志不卑

竺卿何處去 觸目盡淒涼 不見中秋月 空餘一炷香 殘花飄暮雨 枯葉蓋啼螿 誰禮新墳塔 蕭條渭水傍

國寶還亡一 時多李德林 故人卿相泣 承製渥恩深 舊藳誰收得 空堂影似吟 裴回不能去 寒日下西岑

闒茸復埃塵 難親復易親 皆疑有仙術 問著却愁人 祗是耽浮蟻 曾云見泣麟 相逢先合手 渾似有前因

藏經看幾徧 眉有數條霜 萬境心都泯 深冬日亦長 窗虛花木氣 衲挂水雲鄉 時說秋歸夢 峰頭雪滿牀

折桂文如錦 分憂力若春 位高空倚命 詩妙古無人 有感禾爭熟 無私吏盡貧 野人如有幸 應得見陶鈞

亂後知深隱 菴應近石樓 異香因雪歇 仙果落池浮 詩老全拋格 心空未到頭 還應嫌笑我 世路獨悠悠

境清僧格冷 新斬古林開 舊隱還如此 令人來又來 嵐飛黏似霧 茶好碧於苔 但使心清淨 從渠歲月催

心苦酬心了 東歸謝所知 可鄰重試者 如折兩三枝 雨毒逢花少 山多愛馬遲 此行三可羨 正值倒戈時

金脈火初微 開門竹杖隨 此身全是病 今日更嗔誰 落葉崢嶸處 諸峰爽拔時 唯思棠樹下 高論入圓伊

貌古眉如雪 看經二十霜 尋常對詩客 祗勸療心瘡 炭火邕湖瀅 山晴紫竹涼 怡然無一事 流水自湯湯

待價欲要君 山前獨灌園 雖然不識面 要且已消魂 鹿睡紅霞影 泉淋白石門 伊余心更苦 何日共深論

師院清無敵 師心智不知 臘高清眼細 閑甚白雲卑 煮茗然楓枿 泥牆札祖碑 愛師終不及 謾住許多時

雲頂聊一望 山靈草木奇 黔南在何處 堪笑復堪悲 菊歇香未歇 露繁蟬不飢 明朝又西去 錦水與峨眉

不見高人久 空令鄙恡多 遙思青嶂下 無那白雲何 子愛寒山子 歌惟樂道歌 會應陪太守 一日到煙蘿

余亦如君也 詩魔不敢魔 一餐兼午睡 萬事不如他 雨陣衝溪月 蛛絲罥砌莎 近知山果熟 還擬寄來麽

流浪兵荒苦 相思歲月闌 理惟通至道 人或謂無端 燒猛湖煙赤 窗空雪月寒 知音不可見 始爲一吟看

積翠迸一瀑 紅霞碧霧開 方尋此境去 莫問幾時迴 盪槳入檐石 思詩聞早雷 唯師心似我 欲近不然灰

不名兼不利 相遇海西濆 白字未干髮 清時錯愛雲 頭巾多酒氣 竹杖有苔文 久積希顏意 林中又送君

小一頭應白 孤高住歙城 不知安樂否 何以近無生 燒逼鴻行側 風乾雪朕清 途中逢此信 珍重未精誠

荒亂拋深隱 飄零遠寓居 片雲無定所 得力是逢渠 瀑灂羣公社 江崩古帝墟 終期再相見 招手復何如

花塹接滄洲 陰雲閑楚丘 雨聲雖到夜 吟味不如秋 古屋藏花鴿 荒園聚亂流 無機心便是 何用話歸休

靜坐黔城北 離仁半歲彊 霧中紅黍熟 燒後白雲香 多病如何好 無心去始長 寂寥還得句 溪上寄三張

單于烽火動 都護去天涯 別賜黃金甲 親臨白玉除 塞垣須靜謐 師旅審安危 定遠條支寵 如今勝古時

百萬精兵動 參差便渡遼 如何好白日 亦照此天驕 遠樹深疑賊 驚蓬迥似鵰 凱歌何日唱 磧路共天遙

下營依遁甲 分帥把河隍 地使人心惡 風吹旗燄荒 搜山得探卒 放火獵黃羊 唯有南飛雁 聲聲斷客腸

歸去是何年 山連邏逤川 蒼黃曾戰地 空闊養鵰天 旗插蒸沙堡 槍擔卓槊泉 蕭條寒日落 號令徹窮邊

虜寇日相持 如龍馬不肥 突圍金甲破 趂賊鐵槍飛 漢月堂堂上 胡雲慘慘微 黃河冰已合 猶未送征衣

不是將軍勇 胡兵豈易當 雨曾淋火陣 箭又中金瘡 鐵嶺全無土 豺羣亦有狼 因思無戰日 天子是陶唐

榆葉飄蕭盡 關防烽寨重 寒來知馬疾 戰後覺人兇 燒逐飛蓬死 沙生毒霧濃 誰能奏明主 功業已堪封

萬戰千征地 蒼茫古塞門 陰兵爲客祟 惡酒發刀痕 風落崑崙石 河崩苜蓿根 將軍更移帳 日日近西蕃

幽幷兒百萬 百戰未曾輸 蕃界已深入 將軍仍遠圖 月明風拔帳 磧暗鬼騎狐 但有東歸日 甘從筋力枯

中軍殺白馬 白日祭蒼蒼 號變旗幡亂 鼙乾草木黃 朔雲含凍雨 枯骨放妖光 故國今何處 參差近鬼方

白雁兼羌笛 幾年垂淚聽 陰風吹殺氣 永日在青冥 遠戍秋添將 邊烽夜雜星 嫖姚頭半白 猶自看兵經

帳幕侵奚界 憑陵未可涯 擒生行別路 尋箭向平沙 赤落蒲桃葉 香微甘草花 不堪登隴望 白日又西斜

地角天涯外 人號鬼哭邊 大河流敗卒 寒日下蒼煙 殺氣諸蕃動 軍書一箭傳 將軍莫惆悵 高處是燕然

山接胡奴水 河連勃勃城 數州今已伏 此命豈堪輕 磧吼旄頭落 風乾刁斗清 因嗟李陵苦 祗得沒蕃名

掃盡狂胡迹 迴頭望故關 相逢惟死鬬 豈易得生還 縱宴參胡樂 收兵過雪山 不封十萬戶 此事亦應閑

玉帳將軍意 殷勤把酒論 功高寧在我 陣沒與招魂 塞色干戈束 軍容喜氣屯 男兒今始是 譀出玉關門

回首隴山頭 連天草木秋 聖君應入夢 半路遣封侯 水不擔陰雪 柴令倒戍樓 歸來麟閣上 春色滿皇州

刻羽流商否 霜風動地吹 邇來唯自惜 知合是誰知 塹雪消難盡 鄰僧睡太奇 知音不可得 始爲一吟之

心苦味不苦 世衰吾道微 清如吞雪雹 誰把比珠璣 作者相收拾 常人任是非 舊居滄海上 歸去即應歸

年年屈復屈 惆悵曲江湄 自古身榮者 多非年少時 空囊投刺遠 大雪入關遲 來歲還公道 平人不用疑

世亂君巡狩 清賢又告亡 星辰皆有角 日月略無光 金柱連天折 瑤階被賊荒 令人轉惆悵 無路問蒼蒼

宗社運微衰 山摧甘井枯 不知千載後 更有此人無 政入龔黃甲 詩輕沈宋徒 受恩酬未得 不覺祗長吁

儻在扶天步 重興古國風 還如齊晏子 再見狄梁公 棠樹梅溪北 佳城舜廟東 誰修循吏傳 對此莫悤悤

藤屨兼閩竹 吟行一水傍 樹涼蟬不少 溪斷路多荒 燒岳陰風起 田家濁酒香 登高吟更苦 微月出蒼茫

王室今如燬 仍聞喪我師 古容圖得否 內院去無疑 岳鬼月中哭 松龕雪次隳 直須文五色 始可立高碑

鄴衛松杉外 芝蘭季孟間 盡希重詔出 祗待六龍還 不疾成千古 令焚動四山 感恩終有淚 遙寄水潺潺

師稟盡名卿 孤峰老稱情 若遊三點外 爭把七賢平 苦霧埋空室 啼猨有咽聲 今朝益惆悵 曾沐下牀迎

憶昨送君詩 平人不用疑 吾徒若不得 天道即應私 塵土茫茫曉 麟龍草草騎 相思不可見 又是落花時

造化太茫茫 端居紫石房 心遺無句句 頂處有霜霜 白鹿眠枯葉 清泉灑毳囊 寄言疑未決 須道雪溪旁

相訪多衝雨 由來德有鄰 卷簾繁暑退 濕樹一蟬新 道在誰爲主 吾衰自有因 祗應江海上 還作狎鷗人

白頭爲遠客 常憶白雲間 祗覺老轉老 不知閑是閑 花含宜細雨 室冷是深山 唯有霜臺客 依依是往還

沃州那不住 一別許多時 幾度懷君夜 相逢出夢遲 瓶擔千丈瀑 偈是七言詩 若向羅浮去 伊余亦願隨

仙觀在雲端 相思星斗寒 常憐呼鶴易 却恨見君難 石罅青虵濕 風榸白菌乾 終期花月下 壇上聽君彈

離亂生涯盡 依劉是見機 從來吟太苦 不得力還稀 路入閩山熟 江浮瘴雨肥 何須折楊柳 相送已依依

通宵復連夕 其狀祗如傾 却遣思山者 忽然嫌水聲 好花飄草盡 古壁欲雲生 不奈天難問 迢迢遠客情

焚香祝海靈 開眼夢中行 得達即便是 無生可作輕 流黃山火著 碇石索雷鳴 想到夷王禮 還爲上寺迎

貌古似蒼鶴 心清如鼎湖 仍聞得新義 便欲註陰符 點化金常有 閑行影漸無 杳兮中便是 應不食菖蒲

萬事歸一衲 曹溪初去尋 從來相狎輩 盡不是知音 乞食林花落 穿雲翠巘深 終希重一見 示我祖師心

太宗羅俊彥 桂玉比光輝 難得終須得 言歸始是歸 風帆天際吼 金鶚月中飛 五府如交辟 魚書莫便稀

文行成身事 從知貴得仁 歸來還寂寞 何以慰交親 芳草色似動 胡桃花又新 昌朝有知己 好作諫垣臣

蒼蒼難可問 問荅亦難聞 落葉平津岸 愁人李使君 文章應力竭 茅土始天分 又逐東風去 迢迢隔嶺雲

久住荆溪北 禪關挂綠蘿 風清閑客去 睡美落花多 萬事皆妨道 孤峰謾憶他 新詩舊知己 始爲味如何

閑門微雪下 慵惰計全成 默作便終日 孤峰祗此清 身心閑少夢 杉竹冷多聲 唯有西峰叟 相逢眼最明

舉世遭心使 吾師獨使心 萬緣冥目盡 一句不言深 野火燒禪石 殘霞照栗林 秋風溪上路 終願一相尋

一別一公後 相思時一吁 眼中瘡校未 般若偈持無 卷句冰團大 爐煙櫪橛粗 勸君君記取 不用更他圖

見說面前峰 尋常醉亦登 雨餘多菌出 燒甚古崖崩 覓句曾衝虎 耕田半爲僧 聞名多歲也 常恨不飛騰

知爾今何處 孤高獨不羣 論詩唯許我 窮易到無文 貰酒兒穿雪 尋僧月照雲 何時再相見 兵寇尚紛紛

久別無消息 今秋忽得書 諸孤婚嫁苦 求己世情疎 亂甚無喬木 溪多不釣魚 祗應金岳色 如爾復如余

楚國茱萸月 吳吟梨栗船 遠遊無定所 高臥是何年 浪卷紛紛葉 檣衝澹澹煙 去心還自喜 廬岳倚青天

蘆葦深花裏 漁歌一曲長 人心雖憶越 帆態似浮湘 石獺銜魚白 汀茅浸浪黃 等閑千萬里 道在亦無妨

島上離家化 茅茨竹戶開 黃桑雙鵲喜 白日有誰來 擔浪澆秋芋 緣灘取淨苔 回頭深自媿 舊業本蒿萊

匡阜層層翠 修江疊疊波 從來未曾到 此去復如何 水廟寒鴉集 沙村夕照多 誰如垂釣者 孤作鬢皤皤

島香思賈島 江碧憶清江 囊橐誰相似 饞慵世少雙 鼉驚入窟月 燒到繫船樁 謾有歸鄉夢 前頭是楚邦

南北雖無適 東西亦似萍 霞根生石片 象跡壞沙汀 莽莽蒹葭赤 微微蜃蛤腥 因思范蠡輩 未免亦飄零

曉色千檣去 長江八月時 雨淙山骨出 橰擉岸形卑 野水畬田黑 荒汀獨鳥癡 如今是清世 誰道出山遲

心枯衲亦枯 歸岳揭空盂 七貴留不住 孤雲出更孤 燒灰猶湯足 雪片似黏鬚 他日如相覓 還應道到吳

渚宮遙落日 相送碧江湄 陟也須爲相 天乎更贊誰 風高檣力出 霞熱鳥行遲 此去多來客 無忘慰所思

漢文思賈傅 賈傅遂生還 今日又如此 送君非等閑 雲寒猶惜雪 燒猛似烹山 應笑無機者 騰騰天地間

殼殼學得律 還鄉見苦情 遠思芳草盛 不入楚山行 帆入汀煙健 經吟戍月清 到鄉同學輩 應到贛江迎

主聖臣賢日 求名莫等閑 直須詩似玉 不用力如山 草白兵初息 年豐駕已還 憑將安養意 一說向曾顏

得桂爲邊辟 翩翩頗合宜 嫖姚留不住 晝錦已歸遲 島側花藏虎 湖心浪撼棊 終期華頂下 共禮淥身師

遐想涪陵岸 山花半已殘 人心何以遣 天步正艱難 鳥聽黃袍小 城臨白帝寒 應知窗下夢 日日到江干

獨住西峰半 尋常欲下難 石多桐屐齾 香甚藥花乾 荏苒新鶯老 窮通亦自寬 髯參與短簿 始爲一吟看

幾載阻兵荒 一名終不忘 還衝猛風雪 如畫冷朝陽 句好慵將出 囊空却不忙 明年公道日 去去必穿楊

新蟬終夜呌 嘒嘒隔溪濆 杜宇仍相雜 故人聞不聞 捲簾花動月 冥目砌生雲 終共謝時去 西山鸞鶴羣

吾師師子兒 而復貌瓌奇 何得文明代 不爲王者師 鐵盂湯雪早 石炭煮茶遲 謾有參尋意 因循到亂時

跳躑諸峰險 回翔萬里空 爭將金鎖鎖 那把玉籠籠 印缺香崩火 窗疎蝎喫風 永懷今已矣 吟坐雪濛濛

昔事堪惆悵 談玄愛白牛 千場花下醉 一片夢中遊 耕避初平石 燒殘沈約樓 無因更重到 且副濟川舟

十萬里到此 辛勤詎可論 唯云吾上祖 見買給孤園 一月行沙磧 三更到鐵門 白頭鄉思在 迴首一銷魂

雪嶺頂危坐 乾坤四顧低 河橫于闐北 日落月支西 水石香多白 猨猱老不啼 空餘忍辱草 相對色萋萋

遠禮清涼寺 尋真似善才 身心無所得 日月不將來 白疊還圖象 滄溟亦汎杯 唐人亦何幸 處處覺花開

塗足油應盡 乾陀帔半隳 辟支迦狀貌 剎利帝家兒 結印魔應哭 遊心聖不知 深嗟頭已白 不得遠相隨

送迎經幾國 多化帝王心 電激青蓮目 環垂紫磨金 眉根霜入細 梵夾蠹難侵 必似陀波利 他年不可尋

大一今何處 登堂似昔時 曾蒙金印印 得異野干兒 影束龍神在 門荒桐竹衰 誰云續僧史 別位著吾師

爲郎須塞詔 當路亦驅驅 貴不因人得 清還似句無 燒煙連野白 山藥拶階枯 想得徵黃詔 如今已在途

務簡趣難陪 清吟共綠苔 葉和秋蟻落 僧帶野香來 留客朝嘗酒 憂民夜畫灰 終期冒風雪 江上見宗雷

讓紫歸青壁 高名四海聞 雖然無一事 得不是要君 道祗傳伊字 詩多笑碧雲 應憐門下客 餘力亦爲文

去旨趣非常 春風爾莫狂 惟擎一鐵鉢 舊亦講金剛 午飯孤煙裏 宵禪大石旁 羨師終不及 湘浪淥茫茫

常憶蘭陵子 瓌奇皴渴才 思還如我苦 時不爲伊來 岳霞猱擲雪 湖月浪翻杯 未聞霑寸祿 此事亦堪哀

帶經鋤隴者 何止手胼胝 覓句句句好 慙予筋力衰 雲塠臨案冷 鹿隊過門遲 相憶空回首 江頭日暮時

不食更何憂 自由中自由 身輕嫌衲重 天旱爲民愁 應器誰將去 生臺蟻不遊 會須傳此術 相共老山丘

見說還南去 迢迢有侶無 時危須早轉 親老莫他圖 小店虵羹黑 空山象糞枯 三閭遺廟在 爲我一鳴呼

二雅兼二密 愔愔祗自怡 臘高雲屐朽 貌古畫師疑 壍蟻緣金錫 罏煙惹雪眉 仍聞有新作 祗是寄相思

梨栗鳥啾啾 高歌若自由 人誰知此意 舊業在湖頭 飢鼠掀菱殻 新蟬避栗皺 不知江海上 戈甲幾時休

桑柘參桐竹 陰陰一徑苔 更無他事出 祗有衲僧來 壍蟻爭生食 窗經卷燒灰 可憐門外路 日日起塵埃

南北如仙境 東西似畫圖 園飛青啄木 簷挂白蜘蛛 鄰叟教修廢 牛童與納租 寄言來往客 不用問榮枯

歷歷數聲猨 寥寥渡白煙 應栖多月樹 況是下霜天 萬里客危坐 千山境悄然 更深仍不住 使我欲移船

文翁還化蜀 帟幕列鵷鸞 飲水臨人易 燒山覓士難 錦機花正合 椶蕈火初乾 知己相思否 如何借羽翰

儀冠凝寒玉 端居似沃州 學徒梧有鳳 律藏目無牛 茗滑香黏齒 鐘清雪滴樓 還須結西社 來往悉諸侯

荒寺古江濱 莓苔地絕塵 長廊飛亂葉 寒雨更無人 栗不和皺落 僧多到骨貧 行行行未得 孤坐更誰親

罷郡歸侵夏 仍聞靈隱居 僧房謝朓語 寺額葛洪書 月樹獮猴睡 山池菡萏疎 吾皇愛清靜 莫便結吾廬

忘身求至教 求得却東歸 離岸乘空去 終年無所依 月衝陰火出 帆拶大鵬飛 想得還鄉後 多應著紫衣

草草穿銀峽 崎嶇路未諳 傍山爲店戍 永日繞溪潭 燒地生芚蕨 人家煮僞蠶 翻如歸舊隱 步步入煙嵐

見心知命好 一別隔煙波 世亂無全士 君方掇大科 早隨鑾輅轉 莫戀蜀山多 必貢安時策 忠言奈爾何

永夜殊不寐 懷君正寂寥 疎鐘寒徧郭 微雪靜鳴條 南省鴈孤下 西林鶴屢招 終當謝時去 與子住山椒

獨自住烏龍 應憐是衲僧 句須人未道 君此事偏能 塢濕雲埋觀 溪寒月照罾 相思不可見 江上立騰騰

常恨煙波隔 聞名二十年 結爲清氣引 來到法堂前 薪拾紛紛葉 茶烹滴滴泉 莫嫌來又去 天道本泠然

霜打汀島赤 孤煙生池塘 清吟倚大樹 瑤草何馨香 久別青雲士 常思白石房 誰能共歸去 流水似鳴璫

清世詩聲出 誰人得似君 命通須有日 天未喪斯文 楚木寒連寺 修江碧入雲 相思喜相見 庭葉正紛紛

之子之東洛 囊中有偈新 紅塵誰不入 獨鶴自難親 定鼎門連岳 黃河凍過春 憑師將遠意 說似社中人

亂離吾道在 不覺到清時 得句下雪岳 送君登玉墀 冷驚蟬韻斷 涼觸火雲隳 倘遇南來使 無忘問所之

兩河兵火後 西笑見吾曹 海靜三山出 天空一鶚高 賃居槐拶屋 行卷雪埋袍 他日如相覓 栽桃近海濤

拄杖鄰僧與 殊常不可名 一條黳玉重 百兩紫金輕 有乳盤春力 無心合道情 惟宜高處著 將寄謝宣城

靜躡紅蘭徑 憑高曠望時 無端求句苦 永日壑風吹 大月生峰角 殘霞在樹枝 祗應劉越石 清嘯正相宜

才大終難住 東浮景漸暄 知將刖足恨 去擊李膺門 宿霧開花塢 春潮入苧村 預思秋薦後 一鶚出乾坤

庭果色如丹 相思夕照殘 雲邊踏燒去 月下把書看 澗水仙居共 窗風漆樹寒 吾君方側席 未可便懷安

應行諸岳徧 象屣半無綱 一法尋常說 此機仍未忘 窗閑藤影老 衲厚瀑痕荒 寄語迷津者 來茲問不妨

滿郭春如畫 空堂心自澄 禪拋金鼎藥 詩和玉壺冰 白雨飄花盡 晴霞向閣凝 寂寥還得句 因寄柳吳興

小一何人識 騰騰天地間 尋常如一鶴 亦不愛青山 鐵鉢年多赤 麻衣帶毳斑 祗聞尋五柳 時到月中還

荒寺雨微微 空堂獨掩扉 高吟多忤俗 此貌若爲飢 旅夢遭鴻喚 家山被賊圍 空餘老萊子 相見獨依依

萬疊仙山裏 無緣見有緣 紅心蕉繞屋 白額虎同禪 古木苔封菌 深崖乳雜泉 終期還此去 世事祗如然

幽居山不別 落葉與階平 盡日吟詩坐 無端箇病成 徑苔因旱赤 池水入冬清 惟有東峰叟 相尋月下行

晝公友秦奚 來往踏溪雲 如今又到我 還愛許徵君 落花鳥銜來 永日香氤氳 終期將爾曹 歸去麋鹿羣

萬事何須問 良時即此時 高秋半夜雨 落葉滿前池 靜怕龍神識 貧從草木欺 平生無限事 祗有道人知

蠻木葉不落 微吟漳水濱 二毛空有雪 萬事不如人 壍水平芳草 山花落淨巾 天童好真伴 何日更相親

黑松林外路 風角遠嗈嗈 朔氣生荒堡 秋塵滿病容 豺掊沙底骨 人上月邊烽 休作西行計 西行地漸兇

六七年不見 相逢鬢已蒼 交情終淡薄 詩語更清狂 未得丹霄便 依前四壁荒 但令吾道在 晚達亦何妨

寺樓閑縱望 不覺到斜暉 故國在何處 多年未得歸 寒江平楚外 細雨一鴻飛 終斅於陵子 吳山有綠薇

僻居人不到 吾道本來孤 山色園中有 詩魔象外無 霜禾連島赤 煙草倚橋枯 何必求深隱 門前似畫圖

軋軋復軋軋 更深門未關 心疼無所得 詩債若爲還 露灑一鶴睡 鐘餘萬象閑 慙將此時意 明日寄東山

我竟胡爲者 嘮嘮但愛吟 身中多病在 湖上住年深 山霤穿苔壁 風鐘度雪林 近來心更苦 誰復是知音

天台四絕寺 歸去見師真 莫折枸杞葉 令他十得嗔 天空聞聖磬 瀑細落花巾 必若雲中老 他時得有鄰

安南千萬里 師去趣何長 鬢有炎州雪 心爲異國香 退牙山象惡 過海布帆荒 早作歸吳計 無忘父母鄉

遠逃爲亂處 寺與石城連 木落歸山路 人初刈剡田 荒林猴咬栗 戰地鬼多年 好去楞伽子 精修莫偶然

高士高無敵 騰騰話入燕 無人知爾意 向我道非禪 栗逕穿蕃冢 狼聲隔遠煙 槃山多道侶 應未有歸年

羨師遊五頂 乞食值年豐 去去誰爲侶 栖栖力已充 濁河高岸拆 衰草古城空 必到華嚴寺 憑師問辨公

五洩江山寺 禪林境最奇 九年喫菜粥 此事少人知 山響僧擔穀 林香豹乳兒 伊余頭已白 不去更何之

軒窗領嵐翠 師得世情忘 惟愛談諸祖 曾經宿大荒 泉聲淹臥榻 雲片犯鑪香 寄語題門者 看經在上方

淮海兵荒日 分飛直至今 知擔諸子出 却入四明深 衣必編仙草 僧應共栗林 秋風溪上路 應得一相尋

三千功未了 大道本無程 好共禪師好 牆將藥犬行 石門紅蘚剝 柘塢白雲生 莫認無名是 無名已是名

偷兒成大寇 處處起煙塵 黃葉滿空宅 青山見俗人 妖星芒刺越 鬼哭勢連秦 惆悵還惆悵 茫茫江海濱

滿眼盡瘡痍 相逢相對悲 亂階猶未已 一柱若爲支 堰茗蒸紅棗 看花似好時 不知今日後 吾道竟何之

銀地有餘光 方公道益芳 誰分修藏力 頂有剃頭霜 經勘松風燥 簷垂塢茗香 終須結西社 此縣似柴桑

獨居三島上 花竹映柴關 道廣羣仙惜 名成萬事閑 病多唯縱酒 靜極不思山 唯有逍遙子 時時自往還

栖碧思吾友 庭鶯百囀時 唯應一處住 方得不相思 雲水淹門閫 春雷在樹枝 平生無限事 不獨白雲知

流陽爲役者 相訪葉紛紛 有句雖如我 無心未似君 搆林青及竹 茆屋暖於雲 何日相將去 千山麋鹿羣

見說山居好 書樓被翠侵 燒熛汀島境 月色弟兄吟 犬吠黃椑落 牛歸紅樹深 仍聞多白菌 應許一相尋

可惜復可惜 如今何所之 信來堪大慟 余復用生爲 亂世今交鬬 玄宮玉柱隳 春風五陵道 迴首不勝悲

無端爲五字 字字鬢星星 祗覺人情薄 空餘鶴眼青 砌莎藏墜果 窗雪浸殘經 祗有歸山計 茫茫何所營

龍鍾多病後 日望遇昇平 遠念穿嵩雪 前林囀早鶯 廚香烹瓠葉 道友扣門聲 還似青溪上 微吟踏葉行

古廟積煙蘿 威靈及物多 因知曹孟德 爭奈此公何 樹古雷痕剝 碑荒篆畫訛 今朝冥禱祝 祗望息干戈

柏梯杉影裏 頭白藥山孫 今古管不得 是非爭肯論 虎鬚懸瀑滴 禪衲帶苔痕 常恨龍鍾也 無因接話言

登臨聊一望 不覺意恞然 陶侃寒溪寺 如今何處邊 汀沙生旱霧 山火照平川 終事東歸去 干戈滿許田

學力不相敵 清還彷彿同 高于寶月月 誰得射鵰弓 至鑒封姚監 良工遇魯公 如斯深可慕 千古共清風

軍書日日催 處處起塵埃 黎庶何由泰 鑾輿早晚回 夏租方減食 秋日更聞雷 莫道蒼蒼意 蒼蒼眼甚開

經天緯地物 動必計仙才 幾處覓不得 有時還自來 真風含素髮 秋色入靈臺 吟向霜蟾下 終須神鬼哀

莽莽古江濱 紛紛墜葉頻 煙霞誰是主 丘隴自傷神 吞併寧唯漢 淒涼莫問陳 盡隨流水去 寂寞野花春

擎鉢貌清羸 天寒出寺遲 朱門當大路 風雪立多時 似月心常淨 如麻事不知 行人莫輕誚 古佛盡如斯

九朵碧芙蕖 王維圖未圖 層層皆有瀑 一一合吾居 雨歇如爭出 霜嚴不例枯 世猶多事在 爲爾久躊躇

薊門寒到骨 戰磧鴈相悲 古屋不勝雪 嚴風欲斷髭 清吟得冷句 遠念失佳期 寂莫誰相問 迢迢天一涯

千峰映碧湘 真隱此中藏 餅不煮石喫 眉應似髮長 風榸支酒甕 鶴蝨落琴床 雖斅忘機者 斯人尚未忘

見說祝融峰 擎天勢似騰 藏千尋瀑布 出十八高僧 古路無人跡 新霞出石稜 終期將爾叟 一一月中登

盛德方清貴 旋聞逐逝波 令人翻不會 積善合如何 直道登朝晚 分憂及物多 至今新定郡 猶詠袴襦歌

前牓年年見 高名日日聞 常因不平事 便欲見吾君 兄弟居清島 園林生白雲 相思空悵望 庭葉赤紛紛

渚宮江上別 倏忽十餘年 舉世唯攻說 多君即不然 浦珠爲履重 園柳助詩玄 勉力酬知己 昌朝正急賢

區終不下島 島亦不多區 冷格俱無敵 貧根亦似愚 青雲終歎命 白閣久圍鑪 今日成名者 還堪爲爾吁

索索復索索 無憑却有憑 過溪遭惡雨 乞食得乾菱 祗有山相伴 終無事可仍 如逢梅嶺旦 向道祗寧馨

朗吟無一事 孤坐瀔江濆 媚世非吾道 良圖有白雲 蠹魚開卷落 啄木隔花聞 唯寄壺中客 金丹許共分

流浪江湖久 攀緣歲月闌 高名當世重 好句逼人寒 月苦蟬聲嗄 鐘清柿葉乾 龍鍾千萬里 擬欲訪師難

蒼蒼龍闕晚 九陌雜香塵 方外無他事 僧中有近臣 青門玉露滴 紫閣錦霞新 莫話三峰去 澆風正蕩淳

國之東北角 有國每朝天 海力浸不盡 夷風常宛然 山藏羅剎宅 水雜巨鼇涎 好去吳鄉子 歸來莫隔年

常見高人說 猶來不偶然 致身同槁木 話道出忘詮 長嘯仙鐘外 眠楂海月邊 倘修陰奼奼 一望寄余焉

歸客指吳國 風帆幾日程 新詩陶雪字 玄髮有霜莖 微月生滄海 殘濤傍石城 從茲江島意 應續子陵名

祗衲一箇衲 翠微歸舊岑 不知何歲月 即得到師心 逕遶千峰細 菴開亂木深 倘然雲外老 他日亦相尋

多君墳在此 令我過悲涼 可惜爲人好 剛須被數將 白雲從冢出 秋草爲誰荒 不覺頻回首 西風滿白楊

一減三張價 幽居少室前 豈應貧似我 不得信經年 木落多詩藁 山枯見墨煙 何時深夜坐 共話草堂禪

詩業務經綸 新皆意外新 因知登第牓 不著不平人 句得孤舟月 心飛九陌塵 明年相賀日 應到曲江濱

山兄心似我 岸谷亦難交 不見還相憶 來唯添寂寥 茶煙黏衲葉 雲水透蘅茆 因話流年事 斯須不可拋

逸格格難及 半先相遇稀 落花方滿地 一局到斜暉 褚胤死不死 將軍飛已飛 今朝慙一行 無以造玄微

鳥外何須去 衣如蘚亦從 但能無一事 即是住孤峰 雨歇雲埋閣 月明霜灑松 師心多似我 所以訪師重

九天宮上聖 降世共昭回 萬彙須亭毓 羣仙送下來 承乾當否極 庶事盡康哉 祗有羲軒比 其餘不可陪

武宿與文星 常如掌上擎 孫吳機不動 周邵事多行 旰食爐煙細 宵衣隙月明 還聞夔進曲 吹出泰階平

及霤龍鱗動 君臣道義深 萬年軒后鏡 一片漢高心 北狄皆輸欵 南夷盡貢琛 從茲千萬歲 枝葉玉森森

俟時兼待價 垂棘出塵埃 仄席三旌切 移山萬里來 煙霞衣上落 閶闔雪中開 壽酒今朝進 無非出世才

天將興大蜀 有道遂君臨 四塞同諸子 三邊共一心 闍婆香似雪 迴鶻馬如林 曾讀前皇傳 巍巍冠古今

曈曈懸佛日 天俁動雲韶 縫掖諸生集 麟洲羽客朝 非煙生玉砌 御柳吐金條 擊壤翁知否 吾皇即帝堯

聲教無爲日 山呼萬歲聲 隆隆如谷響 合合似雷鳴 翠拔爲天柱 根盤倚鳳城 恭唯千萬歲 歲歲致昇平

微涼砧滿城 林下石牀平 髮豈無端白 詩須出世清 鄰僧同樹影 砌月浸蛩聲 獨自更深坐 無人知此情

夜坐還早起 寂寥多病身 神清尋夢在 香極覺花新 樹露繁於雨 溪雲動似人 又知何處客 軋軋轉征輪

閑步不覺遠 蕭蕭木落初 詩情拋閫閾 江影動襟裾 閣北鴻行出 霞西雨脚疎 金峰秋更好 乞取又何如

曠望危橋上 微吟落照前 煙霞濃浸海 川岳闊連天 白鳥格不俗 孤雲態可憐 終期將爾輩 歸去舊江邊

顏冉商參甲 鸞凰密勿才 簾垂仙鳥下 吟次聖人來 寶輦千官捧 宮花九色開 何時重一見 爲我話蓬萊

薝蔔氣雍雍 門深聖澤重 七絲奔小蟹 五字逼雕龍 藥轉紅金鼎 茶開紫閣封 圭峰爭去得 卿相日憧憧

海上聊一望 舶帆天際飛 狂蠻莫挂甲 聖主正垂衣 風惡巨魚出 山昏羣獠歸 無人知此意 吟到月騰輝

石上桂成叢 師菴在桂中 皆云習鑿齒 未可扣真風 雪洗香鑪碧 霞藏瀑布紅 何時甘露偈 一寄剡山東

得力未得力 高吟夏又殘 二毛非自出 萬事到詩難 蟬見木葉落 雷將雨氣寒 何妨槌琢後 更獻至公看

泠泠瀑滴清 貫串有規程 將諷觀空偈 全勝照乘明 龍神多共惜 金玉比終輕 願在玄暉手 常資物外情

去去楞伽子 春深道路長 鳥啼青嶂險 花落紫衣香 此去非餘事 還歸內道場 憑師將老倒 一向說滎陽

久別稀相見 深山道益孤 葉全離大朴 君尚在新吳 鐘嗄聲飄驛 山頑氣噴湖 留詩如和得 一望寄前途

皎潔曹溪月 嵯峨七寶林 空傳智藥記 豈見祖禪心 信衣非苧麻 白雲無知音 大哉雙峰溪 萬古青沈沈

常憶將吾友 穿雲過瀑西 有碑皆讀徹 無處不相攜 檉桂株株濕 猨猱箇箇啼 等閑成遠別 窗月又如珪

冥搜忍飢凍 嗟爾不能休 幾歎不得力 到頭還白頭 姓名歸紫府 妻子在滄洲 又是蟬聲也 如今何處遊

幽居湖北濱 相訪值殘春 路遠諸峰雨 時多擉鼈人 蒸花初釀酒 漁艇劣容身 莫訝頻來此 伊余亦隱淪

見說相思寺 今來似有期 瘴鄉終有出 天意固難欺 晝雨先花島 秋雲挂戍旗 故人多在蜀 不去更何之

峨峨非劒閣 有樹不堪攀 佛手遮不得 人心似等閑 周王應未雪 白起作何顏 盡日空彈指 茫茫塵世間

任官征戰後 度日寄閑身 封卷還高客 飛書問野人 廢田教種穀 生路遣尋薪 若起柴桑興 無先漉酒巾

沙泉帶草堂 紙帳卷空牀 靜是真消息 吟非俗肺腸 園林坐清影 梅杏嚼紅香 誰住原西寺 鐘聲送夕陽

賀監舊山川 空來近百年 聞君與琴鶴 終日在漁船 島露深秋石 湖澄半夜天 雲門幾迴去 題徧好林泉

避地依真境 安閒似舊溪 干戈百里外 泉石亂峰西 草瑞香難歇 松靈蓋盡低 尋應報休馬 瓶錫向南攜

百蟲聲裏坐 夜色共冥冥 遠憶諸峰頂 曾栖此性靈 月華澄有象 詩思在無形 徹曙都忘寢 虛牕日照經

野僧教種法 苒苒出蓬蒿 百歲催人老 千年待爾高 靜宜兼竹石 幽合近猨猱 他日成陰後 秋風吹海濤

早晚逐茲來 閑門日爲開 亂蛩鳴白草 殘菊藉蒼苔 困臥誰驚起 閑行自欲迴 何時此攜手 吾子本多才

箇是仙家事 何人合用心 幾時終一局 萬木老千岑 有路如飛出 無機似陸沈 樵夫可能解 也此廢光陰

憤憤嘔讒書 無人誦子虛 傷心天祐末 搔首懿宗初 海樹青叢短 湖山翠點疎 秋濤看足否 羅剎石邊居

白髮久慵簪 常聞病亦吟 瘦應成鶴骨 閑想似禪心 上國楊花亂 滄洲荻笋深 不堪思翠巘 西望獨沾襟

造化安能保 山川鑿欲翻 精華銷地底 珠玉聚侯門 始作驕奢本 終爲禍亂根 亡家與亡國 云此更何言

先生居處所 野燒幾爲灰 若有吟魂在 應隨夜魄迴 地寧銷志氣 天忍罪清才 古木霜風晚 江禽共宿來

槐柳野橋邊 行塵暗馬前 秋風來漢地 客路入胡天 鴈聚河流濁 羊羣磧草膻 那堪隴頭宿 鄉夢逐潺湲

何處人驚起 飛來過草堂 丹心勞避弋 萬里念隨陽 影斷風天月 聲孤荻岸霜 明年趁春去 江上別鴛鴦

南國多山水 君遊興可知 船中江上景 晚泊早行時 子美遺魂地 藏真舊墨池 經過幾銷日 荒草裏尋碑

舊隱終牽夢 春殘結束歸 溪山無伴過 風雨有花飛 片石留題字 孤潭照浣衣 鄰僧喜相接 埽逕與開扉

永夜不欲睡 虛堂閉復開 却離燈影去 待得月光來 落葉逢巢住 飛螢值我迴 天明拂經案 一炷白檀灰

夜雨洗河漢 詩懷覺有靈 籬聲新蟋蟀 草影老蜻蜓 靜引閑機發 涼吹遠思醒 逍遙向誰說 時注漆園經

嵐光疊杳冥 曉翠濕窗明 欲起遊方去 重來繞塔行 亂雲開鳥道 羣木發秋聲 曾約諸徒弟 香燈盡此生

小諫纔埋玉 星郎亦逝川 國由多聚盜 天似不容賢 兵火焚詩草 江流漲墓田 長安已塗炭 追想更淒然

八月江行好 風帆日夜飄 煙霞經北固 禾黍過南朝 社客無宗炳 詩家有鮑昭 莫因賢相請 不返舊山椒

夜久誰同坐 爐寒鼎亦澄 亂松飄雨雪 一室掩香燈 白髮添新歲 清吟減舊朋 明朝待晴旭 池上看春冰

誰喜老閑身 春山起送君 欲憑蓮社信 轉入洞庭雲 道路長無阻 干戈漸不聞 秋來向何處 相憶鴈成羣

去歲來尋我 留題在蘚痕 又因風雪夜 重宿古松門 玉有疑休泣 詩無主且言 明朝此相送 披褐入桃源

松門堆復積 埋石亦埋莎 爲瑞還難得 居貧莫厭多 聽憐終夜落 吟惜一年過 誰在江樓望 漫漫墮綠波

兵火銷鄰境 龍沙有去人 江潭牽興遠 風物入題新 雪湛將殘臘 霞明向早春 郡侯開宴處 桃李照歌塵

老憶遊方日 天涯錫獨搖 凌晨從北固 衝雪向南朝 鬢髮泉邊剃 香燈樹下燒 雙峰諸道友 夏滿有書招

路出荆門遠 行行日欲西 草枯蠻塚亂 山斷漢江低 野店叢蒿短 煙村簇樹齊 翻思故林去 在處有猨啼

謾道詩名出 何曾著苦吟 忽來還有意 已過即無心 夏月山長往 霜天寺獨尋 故人憐拙朴 時復寄空林

鬢霜垂七十 江國久辭官 滿篋新風雅 何人舊歲寒 閑居當野水 幽鳥宿漁竿 終欲相尋去 兵戈時轉難

不放生纖草 從教徧綠苔 還防長者至 未著牡丹栽 蛺蝶空飛過 鶺鴒時下來 南鄰折芳子 到此寂寥迴

蓮峰映敷水 嵩嶽壓伊河 兩處思歸久 前賢隱去多 閑身應絕跡 在世幸無他 會向紅霞嶠 僧龕對薜蘿

遠思極何處 南樓煙水長 秋風過鴻鴈 遊子在瀟湘 海面雲生白 天涯墮晚光 徘徊古堤上 曾此贈垂楊

津亭雖極望 未稱本心閑 白有三江水 青無一點山 新鴻喧夕浦 遠櫂聚空灣 終遂歸匡社 孤帆即此還

羨子去東周 行行非旅遊 煙霄有兄弟 事業盡曹劉 洛水清奔夏 嵩雲白入秋 來年遂鵬化 一舉上瀛洲

舊溪千萬竿 風雨夜珊珊 白首來江國 黃金買歲寒 乍移傷粉節 終遶著朱欄 會得承春力 新抽錦籜看

角角類關關 春晴錦羽乾 文呈五色異 瑞入九苞難 暮宿紅蘭暖 朝飛綠野寒 山梁從行者 錯解仲尼歎

不得先生信 空懷汗漫秋 月華離鶴背 日影上鼇頭 欲學孤雲去 其如重骨留 槎程在何處 人世屢荒丘

展轉復展轉 所思安可論 夜涼難就枕 月好重開門 霜殺百草盡 蛩歸四壁根 生來苦章句 早遇至公言

未得凌雲價 何慙所買真 自知桃李世 有愛歲寒人 瑟瑟初離澗 青青未識塵 寧同買花者 貴逐片時春

九土盡荒墟 干戈殺害餘 更須憂去國 未可守貧居 康泰終來在 編聯莫破除 他年遇知己 無恥報襜褕

石屋晚煙生 松窗鐵碾聲 因留來客試 共說寄僧名 味擊詩魔亂 香搜睡思輕 春風霅川上 憶傍綠叢行

萬物患有象 不能逃大明 始隨殘魄滅 又逐曉光生 曲直寧相隱 洪纖必自呈 還如至公世 洞鑒是非情

南歸乘客櫂 道路免崎嶇 江上經時節 船中聽鷓鴣 春容含衆岫 雨氣泛平蕪 落日停舟望 王維未有圖

長江春氣寒 客況櫂聲閑 夜泊諸村雨 程迴數郡山 桑根垂斷岸 浪沫聚空灣 已去鄰園近 隨緣是暫還

天涯即愛州 謫去莫多愁 若似承恩好 何如傍主休 瘴昏銅柱黑 草赤火山秋 應想堯陰下 當時獬豸頭

高房占境幽 講退即冥搜 欠鶴同支遁 多詩似惠休 缾澄孤井浪 案白小窗秋 莫道歸山字 朝賢日獻酬

無況來江島 逢君話滯留 生緣同一國 相識共他州 竹影斜青蘚 茶香在白甌 猶憐心道合 多事亦冥搜

試筭平生事 中年欠五年 知非未落後 讀易尚加前 分受詩魔役 寧容俗態牽 閑吟見秋水 數隻釣魚船

天地有萬物 盡應輸苦心 他人雖欲解 此道奈何深 返朴遺時態 關門度歲陰 相思去秋夕 共對冷燈吟

花落水喧喧 端居信晝昏 誰來看山寺 自要埽松門 是事皆能諱 唯詩未嬾言 傳聞好時世 亦欲背啼猨

中元齋醮後 殘燼滿空壇 老鶴心何待 尊師鬢已乾 幡燈古殿夜 霜霰大椿寒 誰見長生路 人間事萬端

拔劒遶殘樽 歌終便出門 西風滿天雪 何處報人恩 勇死尋常事 輕讐不足論 翻嫌易水上 細碎動離魂

莫染亦莫鑷 任從伊滿頭 白雖無耐藥 黑也不禁秋 靜枕聽蟬臥 閑垂看水流 浮生未達此 多爲爾爲愁

風聲吹竹健 涼氣著身輕 誰有閑心去 江邊看水行 村遙紅樹遠 野闊白煙平 試裂芭蕉片 題詩問竺卿

城裏無閑處 却尋城外行 田園經雨水 鄉國憶桑耕 傍澗蕨薇老 隔村岡隴橫 何窮此心興 時復鷓鴣聲

三月看無也 芳時此可嗟 園林欲向夕 風雨更吹花 影亂衝人蝶 聲繁遶塹蛙 那堪傍楊柳 飛絮滿鄰家

取盡風騷妙 名高身倍閑 久離王者闕 欲向祖師山 幕府秋招去 溪鄰日望還 伊余豈酬敵 來往踏苔斑

雲勢嶮於峰 金流斷竹風 萬方應望雨 片景欲焚空 毒害芙蓉死 煩蒸瀑布紅 恩多是團扇 出入畫屏中

莫疑空手去 無援取高科 直是文章好 爭如德行多 煙霄心一寸 霜雪路千坡 稱意東歸後 交親那喜何

誰見少年心 低摧向苦吟 後須離影響 得必洞精深 道院春苔徑 僧樓夏竹林 天如愛才子 何慮未知音

吳都霸道昌 才子去觀光 望闕雲天近 朝宗水路長 海門收片雨 建業泊殘陽 欲問淮王信 仙都即帝鄉

風篁清一院 坐臥潤肌膚 此境終拋去 鄰房肯信無 身非王者役 門是祖師徒 畢竟伊雲鳥 從來我友于

僻巷誰相訪 風籬翠蔓牽 易中通性命 貧裏過流年 且有吟情撓 都無俗事煎 時聞得新意 多是此忘緣

皎然靈一時 還有屈於詩 世豈無英主 天何惜大師 道終歸正始 心莫問多岐 覽卷堪驚立 貞風喜未衰

半幅古潺顏 看來心意閑 何須尋鳥道 即此出人間 巘暮疑啼狖 松深認掩關 知君遠相惠 免我憶歸山

古律皆深妙 新吟復造微 搜難窮月窟 琢苦盡天機 晚檜清蟬咽 寒江白鳥飛 他年舊山去 爲子遠攜歸

西笑道何光 新朝舊桂堂 春官如白傅 內試似文皇 變化龍三十 升騰鳳一行 還家幾多興 滿袖月中香

野癖雖相似 生涯即不同 紅霞禪石上 明月釣船中 醉倒蘆花白 吟緣蓼岸紅 相思何以寄 吾道本空空

一臥四十日 起來秋氣深 已甘長逝魄 還見舊交心 撐拄筇猶重 枝梧力未任 終將此形陋 歸死故丘林

秋風已傷骨 更帶竹聲吹 抱疾關門久 扶羸傍砌時 無生即不可 有死必相隨 除却歸真覺 何由擬免之

高名喧省闥 雅頌出吾唐 疊巘供秋望 無雲到夕陽 自封修藥院 別埽著僧牀 幾夢中朝事 依依鵷鷺行

塞門春已暖 連影起蘋風 雲夢千行去 瀟湘一夜空 江人休舉網 虜將又虛弓 莫失南來伴 衡陽樹即紅

九疊蒼崖裏 禪家鑿翠開 清時誰夢到 白傅獨尋來 怪石和僧定 閑雲共鶴迴 任茲休去者 心是不然灰

今歲赴春闈 達如夫子稀 山中把卷去 榜下注官歸 楚月吟前落 江禽酒外飛 閑遊向諸寺 却看白麻衣

講終齋磬罷 何處稱真心 古寺高杉下 炎天獨院深 燕和江鳥語 牆奪暮花陰 大府多才子 閑過在竹林

梅月來林寺 冥冥各閉門 已應雙履跡 全沒亂雲根 琢句心無味 看經眼亦昏 何時見清霽 招我憑巖軒

鍾陵千首作 筆絕亦身終 知落干戈裏 誰家煨燼中 吟齋春長蕨 釣渚夜鳴鴻 惆悵秋江月 曾招我看同

山衲宜何處 經行避暑深 峰西多古寺 日午亂松陰 鶴默堪分靜 蟬涼解助吟 慇懃題壁去 秋早此相尋

昨夜從香社 辭君出薜蘿 晚來巾舃上 已覺俗塵多 遠路縈芳草 遙空共白波 南朝在天末 此去重經過

雷電不敢伐 鱗皴勢萬端 蠹依枯節死 蛇入朽根盤 影浸僧禪濕 聲吹鶴夢寒 尋常風雨夜 應有鬼神看

人中林下現 名自有閑忙 建業紅塵熱 栖霞白石涼 倚身檉几穩 灑面瀑流香 不似高齋裏 花連竹影長

然諾竟如何 諸侯見重多 高房度江雨 經月長寒莎 道本同騷雅 書曾到薜蘿 相尋未相見 危閣望滄波

大士生兜率 空池滿白蓮 秋風明月下 齋日影堂前 色後羣芳拆 香殊百和燃 誰知不染性 一片好心田

亂後江邊寺 堪懷二律師 幾番新弟子 一樣舊威儀 院影連春竹 窗聲接雨池 共緣山水癖 久別共題詩

十八賢真在 時來拂榻看 已知前事遠 更結後人難 泉滴勝清磬 松香掩白檀 憑君聽朝貴 誰欲厭簪冠

閏年春過後 山寺始花開 還有無心者 閑尋此境來 鳥幽聲忽斷 茶好味重迴 知住南巖久 冥心坐綠苔

紫霄兼二老 相對倚空寒 久別成衰病 重來更上難 徑危雲母滑 崖旱瀑流乾 目斷嵐煙際 神仙有石壇

他皆恃勳貴 君獨愛詩玄 終日秋光裏 無人竹影邊 東樓生倚月 北固積吟煙 聞說鴛行裏 多才復少年

終南山北面 直下是長安 自埽青苔室 閑攲白石看 風吹窗樹老 日曬竇雲乾 時向圭峰宿 僧房瀑布寒

九重方側席 四海仰文明 好把孤吟去 便隨公道行 梁園浮雪氣 汴水漲春聲 此日登仙衆 君應最後生

朝開暮亦衰 雨打復風吹 古屋無人處 殘陽滿地時 靜依青蘚片 閑綴綠莎枝 繁豔根枝在 明年向此期

獨憐蒼翠文 長與寂寥存 鶴靜窺秋片 僧閑踏冷痕 月明疎竹徑 雨歇敗莎根 別有深宮裏 兼花鎖斷魂

破虜與平戎 曾居第一功 明時不用武 白首向秋風 馬病霜飛草 弓閑鴈過空 兒孫已成立 膽氣亦英雄

久與寒灰合 人中亦覺閑 重城不鎖夢 每夜自歸山 雨破冥鴻出 桐枯井月還 唯君道心在 來往寂寥間

懷才難自住 此去亦如僧 何處西風夜 孤吟旅舍燈 路沿湘樹疊 山入楚雲層 若有東來札 歸鴻亦可憑

高眠當聖代 雲鳥未爲孤 天子徵不起 閑人親得無 猿猱狂欲墜 水石怪難圖 寂寞荒齋外 松杉相倚枯

夫子垂竿處 空江照古臺 無人更如此 白浪自成堆 鶴靜尋僧去 魚狂入海迴 登臨秋值晚 樹石盡多苔

倚杖聊攄望 寒原遠近分 夜來何處火 燒出古人墳 野勢盤空澤 江流合暮雲 殘陽催百鳥 各自著栖羣

塵中名利熱 鳥外水雲閑 吾子多高趣 秋風獨自還 空囊隨客櫂 幾宿泊湖山 應有吟僧在 鄰居樹影間

新吟忽有寄 千里到荆門 落日雲初碧 殘年眼正昏 已爲難敵手 誰更入深論 後信多相寄 吾生重此言

林下高眠起 相招得句時 開門流水入 靜話鷺鷥知 每許題成晚 多嫌雪阻期 西齋坐來久 風竹撼疎籬

剛有峨嵋念 秋來錫欲飛 會拋湘寺去 便逐蜀帆歸 難世堪言善 閑人合見機 殷勤別諸友 莫厭楚江薇

南去謁諸侯 名山亦得遊 便應尋瀑布 乘興上岣嶁 高鳥隨雲起 寒星向地流 相思應北望 天晚石橋頭

莫問年將朽 加餐已不多 形容渾瘦削 行止強牽拖 死也何憂惱 生而有詠歌 侯門終謝去 却埽舊松蘿

高跡何來此 遊方漸老身 欲投蓮岳夏 初過竟陵春 錫影離雲遠 衣痕拂蘚新 無言即相別 此處不迷津

吾師詩匠者 真箇碧雲流 爭得梁太子 重爲文選樓 錦江新塚樹 婺女舊山秋 欲去焚香禮 啼猨峽阻修

山帶金名遠 樓臺壓翠層 魚龍光照像 風浪影搖燈 檻外揚州樹 船通建業僧 塵埃何所到 青石坐如冰

暑氣時將薄 蟲聲夜轉稠 江湖經一雨 日月換新秋 有景堪援筆 何人未上樓 欲承涼冷興 西向碧嵩遊

空江平野流 風島葦颼颼 殘日銜西塞 孤帆向北洲 邊鴻渡漢口 楚樹出吳頭 終入高雲裏 身依片石休

豈敢言招隱 歸休喜自安 一溪雲臥穩 四海路行難 瑞獸藏頭角 幽禽惜羽翰 子猷何處在 老盡碧琅玕

杉竹映溪關 修修共歲寒 幽人眠日晏 花雨落春殘 道妙言何強 詩玄論甚難 閑居有親賦 搔首憶潘安

始驚三伏盡 又遇立秋時 露彩朝還冷 雲峰晚更奇 壠香禾半熟 原迥草微衰 幸好清光裏 安仁謾起悲

夢繞嵯峨裏 神疎骨亦寒 覺來誰共說 壁上自圖看 古翠松藏寺 春紅杏濕壇 歸心幾時遂 日向漸衰殘

河冰連地凍 朔氣壓春寒 開戶思歸遠 出門移步難 湖雲黏鴈重 廟樹刮風乾 坐看孤燈焰 微微向曉殘

兵寇殘江墅 生涯盡蕩除 事堪煎桂玉 時莫倚詩書 暮狖啼空半 春山列雨餘 舟中有新作 迴寄示慵疎

三載羊公政 千年峴首碑 何人更墮淚 此道亦殊時 兵火燒文缺 江雲觸蘚滋 那堪望黎庶 匝地是瘡痍

鹿門埋孟子 峴首載羊公 萬古千秋裏 青山明月中 政從襄沔絕 詩過洞庭空 塵路誰迴眼 松聲兩處風

大化終華頂 靈蹤示玉泉 由來負高尚 合向好山川 洞壑藏諸怪 杉松列瘦煙 千秋空樹影 猶似覆長禪

秋光明水國 遊子倚長亭 海浸全吳白 山澄百越青 英雄貴黎庶 封土絕精靈 句踐魂如在 應懸戰血腥

分有爭忘得 時來須出山 白雲終許在 清世莫空還 驛樹秋聲健 行衣雨點斑 明年從月裏 滿握度春關

通宵亦孤坐 但念舊峰雲 白日還如此 清閑本共君 二毛凋一半 百歲去三分 早晚尋流水 同歸麋鹿羣

何必要識面 見詩驚苦心 此門從自古 難學至如今 青草湖雲闊 黃陵廟木深 精搜當好景 得即動知音

四面白波聲 中流翠嶠橫 望來堪目斷 上徹始心平 鳥向天涯去 雲連水國生 重來與誰約 題罷自吟行

歸休興若何 朱紱盡還他 自有園林闊 誰爭山水多 村煙晴莽蒼 僧磬晚嵯峨 野醉題招隱 相思可寄麽

山稱明月好 月出徧山明 要上諸峰去 無妨半夜行 白猨真雪色 幽鳥古琴聲 吾子居來久 應忘我在城

千萬僧中寶 三朝帝寵身 還源未化火 舉國葬全真 文集編金在 碑銘刻玉新 有誰於異代 彈指禮遺塵

玉壘峨嵋秀 岷江錦水清 古人搜不盡 吾子得何精 可信由前習 堪聞正後生 東西五千里 多謝寄無成

今體雕鏤妙 古風研考精 何人忘律韻 爲子辨詩聲 賈島苦兼此 孟郊清獨行 荆門見編集 媿我老無成

賈島存正始 王維留格言 千篇千古在 一詠一驚魂 離別無他寄 相思共此門 陽春堪永恨 郢路轉塵昏

北極新英主 高科舊少年 風流傳貴達 談笑取榮遷 洛水秋空底 嵩峰曉翠巔 尋常誰竝馬 橋上戲成篇

把卷思高興 瀟湘闊浸門 無雲生翠浪 有月動清魂 倚檻應窮底 凝情合到源 爲君吟所寄 難甚至忘筌

長憶舊山日 與君同聚沙 未能精貝葉 便學詠楊花 苦甚傷心骨 清還切齒牙 何妨繼餘習 前世是詩家

憑君遊蜀去 細爲話幽奇 喪亂嘉陵驛 塵埃賈島詩 未應過錦府 且合上峨嵋 既逐高科後 東西任所之

蓮嶽三徵者 論詩舊與君 相留曾幾歲 酬唱有新文 翠竇容閑憇 嵐峰許共分 當年若同訪 合得伴吟雲

求己甚忘筌 得之經渾然 僻能離詭差 清不尚妖妍 冷澹聞姚監 精奇見浪仙 如君好風格 自可繼前賢

一聞歸闕下 幾番熟金桃 滄海期仍晚 清資路漸高 研冰濡諫筆 賦雪擁朝袍 豈念空林下 冥心坐石勞

灑落南宗子 遊方跡似雲 青山尋處處 赤葉路紛紛 虎共松巖宿 猨和石溜聞 何峰一迴首 憶我在人羣

大志終難起 西峰臥翠堆 牀前倒秋壑 枕上過春雷 鶴見丹成去 僧聞栗熟來 荒齋松竹老 鸞鶴自裴回

四郊雲影合 千里雨聲來 盡洗紅埃去 併將清氣迴 潺湲浮楚甸 蕭散露荆臺 欲賦隨車瑞 濡毫渴謏才

根盤潛岳半 頂逼日輪邊 冷碧無雲點 危稜有瀑懸 秀輕毛女下 名與鼎湖偏 誰見扶持力 峨峨出後天

北面香爐秀 南邊瀑布寒 自來還獨去 夏滿又秋殘 日影松杉亂 雲容洞壑寬 何峰是鄰側 片石許相安

簪履爲官興 芙蓉結社緣 應思陶令醉 時訪遠公禪 茶影中殘月 松聲裏落泉 此門曾共說 知未遂終焉

盆沼陷花邊 孤明似玉泉 涵虛心不淺 待月底長圓 平穩承天澤 依微泛曙煙 何須照菱鏡 即此鑒媸妍

彼此垂七十 相逢意若何 聖明殊未至 離亂更應多 澹泊門難到 從容日易過 餘生消息外 只合聽詩魔

一室貯琴尊 詩皆大雅言 夜過秋竹寺 醉打老僧門 遠燒來籬下 寒蔬簇石根 閑庭除鶴跡 半是杖頭痕

敬亭山色古 廟與寺松連 住此修行過 春風四十年 鼎嘗天柱茗 詩硾剡溪牋 冥目應思著 終南北闕前

湘潭春水滿 岸遠草青青 有客釣煙月 無人論醉醒 門前蛟蜃氣 蓑上蕙蘭馨 曾受蒙莊子 逍遙一卷經

綠樹深深處 長明焰焰燈 春時遊寺客 花落閉門僧 萬法心中寂 孤泉石上澄 勞生莫相問 喧默不相應

老隱洞庭西 漁樵共一溪 琴前孤鶴影 石上遠僧題 橘柚園林熟 蒹葭徑路迷 君能許鄰並 分藥斸春畦

舟子相呼起 長江未五更 幾看星月在 猶帶夢魂行 鳥亂村林迥 人喧水柵橫 蒼茫平野外 漸認遠峰名

宜陽南面路 下嶽又經過 楓葉紅遮店 芒花白滿坡 猨無山漸薄 鴈衆水還多 日落猶前去 諸村牧豎歌

晚照背高臺 殘鐘殘角催 能銷幾度落 已是半生來 吹葉陰風發 漫空暝色迴 因思古人事 更變盡塵埃

柳暖鶯多語 花明草盡長 風流在詩句 牽率遶池塘 叫切禽名宇 飛忙蝶姓莊 時來真可惜 自勉掇蘭芳

天際雲根破 寒山列翠迴 幽人當立久 白鳥背飛來 瀑濺何州地 僧尋幾嶠苔 終須拂巾履 獨去謝塵埃

誰知閑退跡 門逕入寒汀 靜倚雲僧杖 孤看野燒星 墨霑吟石黑 苔染釣船青 相對唯溪寺 初宵聞念經

舊林諸姪在 還住本師房 共埽焚修地 同聞水石香 莫將閑世界 擬敵好時光 須看南山下 無名塚滿岡

晨午殊豐足 伊何撓肺腸 形容侵老病 山水憶韜藏 必謝金臺去 還攜鐵錫將 東林露壇畔 舊對白蓮房

畢竟擬何求 隨緣去住休 天涯遊勝境 海上宿仙洲 夢好尋無跡 詩成旋不留 從他笑輕事 獨自憶莊周

閉眼即開門 人間事倦聞 如何迎好客 不似看閑雲 少欲資三要 多言讓十分 疎慵本吾性 任笑早離羣

此去清涼頂 期瞻大聖容 便應過洛水 即未上嵩峰 殘照催行影 幽林惜駐蹤 想登金閣望 東北極兵鋒

坐臥與行住 入禪還出吟 也應長日月 消得箇身心 默論相如少 黃梅付囑深 門前古松徑 時起步清陰

天策二首作 境幽搜亦玄 閣橫三楚上 題挂九霄邊 寺額因標勝 詩人合遇賢 他時誰倚檻 吟此豈忘筌

紫衣居貴上 青衲老關中 事佛門相似 朝天路不同 神凝無惡夢 詩澹老真風 聞道知音在 官高信莫通

思量江令意 愛石甚悠悠 貪向深宮去 死同亡國休 兩株荒草裏 千古暮江頭 若似黃金貴 隋軍也不留

良夜如清晝 幽人在小庭 滿空垂列宿 那箇是文星 世界歸誰是 心魂向自寧 何當見堯舜 重爲造生靈

宋杜詩題在 風騷到此真 獨來終日看 一爲拂秋塵 古石生寒仞 春松脫老鱗 高僧眼根靜 應見客吟神

莫把毛生刺 低佪謁李膺 須防知佛者 解笑愛名僧 道性宜如水 詩情合似冰 還同蓮社客 聯唱遶香燈

珍重歲寒煙 攜來路幾千 只應真典誥 消得苦磨研 正色浮端硯 精光動蜀牋 因君強濡染 捨此即忘筌

西峰大雪開 萬疊向空堆 客貴猶尋去 僧高肯不來 潭澄猨覰月 竇冷鹿眠苔 公子將才子 聯題興未迴

詩心何以傳 所證自同禪 覓句如探虎 逢知似得仙 神清太古在 字好雅風全 曾沐星郎許 終慙是斐然

欲布如膏勢 先聞動地雷 雲龍相得起 風電一時來 霢霂農桑野 冥濛楊柳臺 何人待晴暖 庭有牡丹開

明月峰頭石 曾聞學月明 別舒長夜彩 高照一村耕 頗亂無私理 徒驚鄙俗情 傳云遭鑿後 頑白在崢嶸

仙掌峰前得 何當此見遺 百年衰朽骨 六尺歲寒姿 雪外兼松凭 泉邊待月欹 他時出山去 猶謝見相隨

君遊南國去 旅夢若爲寧 一路隨鴻鴈 千峰遶洞庭 林明楓盡落 野黑燒初經 有興尋僧否 湘西寺最靈

發地纔過膝 蟠根已有靈 嚴霜百草白 深院一林青 後夜蕭騷動 空階蟋蟀聽 誰於千歲外 吟遶老龍形

考槃應未永 聊此養閑疎 野趣今何似 詩題舊不如 春篁離籜盡 陂藕折花初 終要秋雲是 從風恣卷舒

日日衝殘熱 相尋入亂蒿 閑中滋味遠 詩裏是非高 碧聳新生竹 紅垂半熟桃 時難未可出 且欲淬豪曹

到處聽時論 知君屈最深 秋風幾西笑 抱玉但傷心 野水翻紅藕 滄江老白禽 相思未相識 聞在蜀中吟

疊疊疊嵐寒 紅塵翠裏盤 前程有名利 此路莫艱難 雲水侵天老 輪蹄到月殘 何能尋四皓 過盡見長安

日日滄江去 時時得意歸 自能終潔白 何處悞翻飛 晚立銀塘闊 秋栖玉露微 殘陽葦花畔 雙下釣魚磯

雪裏曾迷我 籠中舊養君 忽從紅蓼岸 飛出白鷗羣 影照翹灘浪 翎濡宿島雲 鴛鴻解相憶 天上列紛紛

濁世住終難 孤峰念永安 逆風眉磔磔 衝雪錫珊珊 石室關霞嫩 松枝拂蘚乾 巖猨應認得 連臂下句欄

煩暑莫相煎 森森在眼前 暫來還盡日 獨坐只聞蟬 草媚終難死 花飛卒未蔫 秋風捨此去 滿篋貯新篇

風雨如堯代 何心欲退藏 諸侯行教化 下國自耕桑 道挫時機盡 禪留話路長 前溪久不過 忽覺早禾香

相於分倍親 靜論到吟真 王澤曾無外 風騷甚少人 鴻隨秋過盡 雪向臘飛頻 何處多幽勝 期君作近鄰

往年吟月社 因亂散揚州 未免無端事 何妨出世流 洞庭禪過臘 衡岳坐經秋 終說將衣鉢 天台老去休

天下艱難際 全家入華山 幾勞丹詔問 空見使臣還 瀑布寒吹夢 蓮峰翠濕關 兵戈阻相訪 身老瘴雲間

波心精舍好 那岸是繁華 礙目無高樹 當門即遠沙 晨齋來海客 夜磬到漁家 石鼎秋濤靜 禪回有岳茶

名山知不遠 長憶寺門松 昨晚登樓見 前年過夏峰 雨餘雲脚樹 風外日西鐘 莫更來東岸 紅塵沒馬蹤

秋聲連岳樹 草色徧汀洲 多事時爲客 無人處上樓 雲疎片雨歇 野闊九江流 欲向南朝去 詩僧有惠休

翠濕僧窗裏 寒堆鳥道邊 靜思尋去路 急遶落來泉 暮雨開青壁 朝陽照紫煙 二林多長老 誰憶上頭禪

清泉流眼底 白道倚巖稜 後夜禪初入 前溪樹折冰 南涼來的的 北魏去騰騰 敢把吾師意 密傳門外僧

君話南徐去 迢迢過建康 弟兄新得信 鴻鴈久離行 木落空林浪 秋殘漸雪霜 閑遊登北固 東望海蒼蒼

日日見入寺 未曾含酒容 閑聽老僧語 坐到夕陽鐘 竹裏行多影 花邊偶過蹤 猶言謝生計 隨我去孤峰

君來乞詩別 聊與愴前程 九野未無事 少年何遠行 商雲盤翠險 秦甸下煙平 應見周南化 如今在雍京

處處碧萋萋 平原帶日西 堪隨遊子路 遠入鷓鴣啼 金谷園應沒 夫差國已迷 欲尋蘭蕙徑 荒穢滿汀畦

華頂星邊出 真宜上士家 無人觸牀榻 滿屋貯煙霞 坐臥臨天井 晴明見海涯 禪餘石橋去 屐齒印松花

五老迴無計 三峰去不成 何言謝雲鳥 此地識公卿 夢媿將僧說 心嫌觸類生 南朝古山寺 曾憶共尋行

日日只騰騰 心機何以興 詩魔苦不利 禪寂頗相應 硯滿塵埃點 衣多作臥稜 如斯自消息 合是箇閑僧

荆楚臘將殘 江湖蒼莽間 孤舟載高興 千里向名山 雪浪來無定 風帆去是閑 石橋僧問我 應寄岳茶還

故人勞札翰 千里寄荆臺 知戀文明在 來尋江漢來 羣機喧白晝 陸海漲黃埃 得路應相笑 無成守死灰

亂迸苔錢破 參差出小欄 層層離錦籜 節節露琅玕 直上心終勁 四垂煙漸寬 欲知含古律 試剪鳳簫看

行僧去湘水 歸鴈度荆門 彼此亡家國 東西役夢魂 多慵如長傲 久住不生根 曾問興亡事 丁寧寄勿言

妙刮筠篁製 纖柔玉柄同 拂蠅聲滿室 指月影搖空 敢捨經行外 常將宴坐中 揮談一無取 千萬媿生公

燕燕知何事 年年應候來 却緣華屋在 長得好時催 花外銜泥去 空中接食迴 不同黃雀意 迷逐網羅媒

深謝高科客 名氈寄惠重 靜思生朔漠 和雪長蒙茸 摺坐資禪悅 鋪眠減病容 他年從破碎 擔去臥孤峰

去歲逢京使 因還所寄詩 難留天上作 曾換月中枝 趣極僧迷旨 功深鬼不知 仍聞得名後 特地更忘疲

憶就江僧乞 和煙得一莖 剪黃憎舊本 科綠惜新生 護噪蟬身穩 資吟客眼明 星郎有佳詠 雅合此君聲

舊寄爐峰下 杉松遶石房 年年五六月 江上憶清涼 久別應荒廢 終歸隔渺茫 何當便搖落 披衲玩秋光

江臯正月雨 平陸亦波瀾 半是峨嵋雪 重爲澤國寒 農田淹寖盡 客櫂往來難 愁殺騷人路 滄浪正渺漫

七十去百歲 都來三十春 縱饒生得到 終免死無因 密理方通理 栖真始見真 沃洲匡阜客 幾劫不迷人

舊友一千里 新詩五十篇 此文經大匠 不見已多年 趣極同無迹 精深合自然 相思把行坐 南望隔塵煙

兩論久研精 龍安受請行 春城雨雪霽 古寺殿堂明 白髮老僧聽 金毛師子聲 同流有誰共 別著國風清

嵩岳去值亂 匡廬迴阻兵 中途息瓶錫 十載依公卿 不那猨鳥性 但懷林泉聲 何時遂情興 吟遶杉松行

春山穀雨前 併手摘芳煙 綠嫩難盈籠 清和易晚天 且招鄰院客 試煮落花泉 地遠勞相寄 無來又隔年

西京曾入內 東洛又朝天 聖上方虛席 僧中正乏賢 晨光金殿裏 紫氣玉簾前 知祝唐堯化 新恩異往年

李洞僻相似 得詩先示師 鬼神迷去處 風日背吟時 格已搜清竭 名還着紫卑 從容味高作 翻爲古人疑

彭澤舊居在 匡廬翠疊前 因思從楚寺 便附入吳船 岸遶春殘樹 江浮曉霽天 應過虎溪社 佇立想諸賢

猨鳥共不到 我來身欲浮 四邊空碧落 絕頂正清秋 宇宙知何極 華夷見細流 壇西獨立久 白日轉神州

子美曾吟處 吾師復去吟 是何多勝地 銷得二公心 錦水流春闊 峨嵋疊雪深 時逢蜀僧說 或道近遊黔

霜鬚芸閣吏 久掩白雲扉 來謁元戎後 還騎病馬歸 煙村蔬飲淡 江驛雪泥肥 知到中林日 春風長澗薇

龍沙爲別日 廬阜得書年 不見來香社 相思遶白蓮 江僧歸海寺 楚路接吳煙 老病何堪說 扶羸寄此篇

柴門關樹石 未省夢塵埃 落日啼猨裏 同人有信來 自成爲拙隱 難以謝多才 見說相思處 前峯對古臺

鎗旗封蜀茗 圓潔製鮫綃 好客分烹煮 青蠅避動搖 陸生誇妙法 班女恨涼飆 多謝崔居士 相思寄寂寥

詩家爲政別 清苦日聞新 亂後無荒地 歸來盡遠人 寬容民賦稅 憔悴吏精神 何必河陽縣 空傳桃李春

萬事皆可了 有詩門最深 古人難得志 吾子苦留心 野疊涼雲朵 苔重怪木陰 他年立名字 笑我老雙林

春日上芳洲 經春蘭杜幽 此時尋橘岸 昨日在城樓 鷺立青楓杪 沙沈白浪頭 漁家好生計 簷底繫扁舟

阮肇迷仙處 禪門接紫霞 不知尋鶴路 幾里入桃花 晚樹陰搖蘚 春潭影弄砂 何當見招我 乞與片生涯

五金元造化 九鍊更精新 敢謂長生客 將遺必死人 久餐應換骨 一服已通神 終逐淮王去 永拋浮世塵

又向夔城去 知難動旅魂 自非亡國客 何慮斷腸猨 灩澦分高仞 瞿塘露淺痕 明年期此約 平穩到荆門

湖光搖翠木 靈洞疊雲深 五月經行處 千秋檜栢陰 山形臨北渚 僧格繼東林 莫惜相招信 余心是此心

遠迹都如雁 南行又北迴 老僧猶記得 往歲已曾來 話遍名山境 燒殘黑櫟灰 無因伴師往 歸思在天台

玉泉神運寺 寒磬徹琴堂 有境靈如此 爲官興亦長 吏愁清白甚 民樂賦輸忘 聞說巴山縣 今來尚憶張

白石路重重 縈紆勢忽窮 孤峯擎像閣 萬木蔽星空 世論隨時變 禪懷歷劫同 良宵正冥目 海日上窗紅

九月將欲盡 幽叢始綻芳 都緣含正氣 不是背重陽 採去蜂聲遠 尋來蝶路長 王孫歸未晚 猶得泛金觴

荆門與閩越 關戍隔三千 風雪揚帆去 臺隍指海邊 客情消旅火 王化似堯年 莫失春迴約 江城穀雨前

何處同嵇懶 吾徒道異諸 本無文字學 何有往來書 嶽寺逍遙夢 侯門勉強居 相知在玄契 莫訝八行疎

北來儒士說 許下有吟僧 白日身長倚 清秋塔上層 言雖依景得 理要入無徵 敢望多相示 孱微老不勝

五首新裁翦 搜羅盡指歸 誰曾師古律 君自負天機 聖后求賢久 明公得雋稀 乘秋好攜去 直望九霄飛

褰簾聽秋信 晚傍竹聲歸 多故堪傷骨 孤峯好拂衣 梧桐凋綠盡 菡萏墮紅稀 却恐吾形影 嫌心與口違

北風吹夏雨 和竹亞南軒 豆枕欹涼冷 蓮峯入夢魂 窗多斜迸濕 庭徧瀑流痕 清興知無限 晴來示一言

風濤出洞庭 帆影入澄清 何處驚鴻起 孤舟趂月行 時難多戰地 野闊絕春耕 骨肉知存否 林園近郡城

疎野還如舊 何曾稱在城 水邊無伴立 天際有山橫 落日雲霞赤 高窗筆硯明 鮑昭多所得 時憶寄湯生

入寺先來此 經窗半在湖 秋風新菡萏 暮雨老菰蒲 任聽浮生速 能消默坐無 語來燈焰短 嘒唳發高梧

忽忽動中私 人間何所之 老過離亂世 生在太平時 桃李春無主 杉松寺有期 曾吟子山賦 何啻舊凌遲

東越常懸思 山門在永嘉 秋光浮楚水 帆影背長沙 城黑天台雨 村明海嶠霞 時尋謝公跡 春草有瑤花

嘉遁有新吟 因僧寄竹林 靜思來鳥外 閑味遶松陰 兵寇憑凌甚 溪山幾許深 休爲反招隱 攜取一相尋

雨霽湘楚晚 水涼天亦澄 山中應解夏 渡口有行僧 鳥列滄洲隊 雲排碧落層 孤峯磬聲絕 一點石龕燈

所向似無端 風前吟凭欄 旁人應悶見 片水自閑看 碧底紅鱗鬣 澄邊白羽翰 南山衆木葉 飄著竹聲乾

百病煎衰朽 栖遲戰國中 思量青壁寺 行坐赤松風 道寄虛無合 書傳往復空 可憐禪月子 香火國門東

塔聳層峯後 碑鐫巨石新 不知將一句 分付與何人 靜坐雲生衲 空山月照真 後徒遊禮者 猶認指迷津

故園雖不遠 那免愴行思 莽蒼平湖路 霏微過雪時 全無山阻隔 或有客相隨 得見交親後 春風動柳絲

萬物都寂寂 堪聞彈正聲 人心盡如此 天下自和平 湘水瀉秋碧 古風吹太清 往年廬岳奏 今夕更分明

別後聞餐餌 相逢訝道情 肌膚紅色透 髭髮黑光生 仙洞誰傳與 松房自鍊成 常蒙遠分惠 亦覺骨毛輕

我衰君亦老 相憶更何言 除泥安禪力 難醫必死根 梅寒爭雪彩 日冷讓冰痕 早晚東歸去 同尋入石門

早向文章裏 能降少壯心 不愁人不愛 閑處自閑吟 水國雲雷闊 僧園竹樹深 無嫌我衰颯 時此一相尋

兩岸山青映 中流一櫂聲 遠無風浪動 正向夕陽橫 島嶼蟬分宿 沙洲客獨行 浩然心自合 何必濯吾纓

孤舸凭幽窗 清波逼面涼 舉頭還有礙 低眼即無妨 瞥過沙禽翠 斜分夕照光 何時到山寺 上閣看江鄉

永日還欹枕 良宵亦曲肱 神閑無萬慮 壁冷有殘燈 香影浮龕象 瓶聲著井冰 尋思到何處 海上斷崖僧

眼暗心還白 逢春強凭欄 因聞積雨夜 却憶舊山寒 竹撼煙叢滑 花燒露朵乾 故人相會處 應話此衰殘

了然知是夢 既覺更何求 死入孤峯去 灰飛一燼休 雲無空碧在 天靜月華流 免有諸徒弟 時來弔石頭

涼風動行興 含笑話臨途 已得身名了 全忘客道孤 鄉程過百越 帆影遶重湖 家在飛鴻外 音書可寄無

衡岳去都忘 清吟戀省郎 淹留才半月 詶唱頗盈箱 雪長松檉格 茶添語話香 因論樂安子 年少老篇章

峨嵋來已遠 衡岳去猶賒 南浦懸帆影 西風亂荻花 天涯遙夢澤 山衆近長沙 有興多新作 攜將大府誇

西園罷宴遊 東閣念林丘 特減花邊峭 來添竹裏幽 憶過陽朔見 曾記大湖求 從此頻吟遶 歸山意亦休

大聖威靈地 安公宴坐蹤 未知長寂默 不見久從容 塔影高羣木 江聲壓暮鐘 此遊幽勝後 來夢亦應重

每到秋殘夜 燈前憶故鄉 園林紅橘柚 窗戶碧瀟湘 離別身垂老 艱難路去長 弟兄應健在 兵火裏耕桑

正擁寒灰次 何當惠寂寥 且留連夜向 未敢滿爐燒 必恐吞難盡 唯愁撥易消 豪家揑爲獸 紅迸錦茵焦

一百二十日 煎熬幾不勝 憶歸滄海寺 冷倚翠崖稜 舊扇猶操執 新秋更鬱蒸 何當見涼月 擁衲訪詩朋

山門搖落空 霜霰滿杉松 明月行禪處 青苔遶石重 泉聲喧萬壑 鐘韻遍千峯 終去焚香老 同師大士蹤

敢望重緣飾 微茫洞壑春 坐看終未是 歸臥始應真 已覺心中朽 猶憐四面新 不因公子鑒 零落幾成塵

鄰井雙梧上 一蟬鳴隔牆 依稀舊林日 撩亂遶山堂 難嘿吟風口 終清飲露腸 老僧加護物 應任噪殘陽

金刀閃冷光 一剃一清涼 未免隨朝夕 依前長雪霜 夏林欹石膩 春澗水泉香 向老凋疎盡 寒天不出房

敢謂神仙手 多懷老比丘 編聯來鹿野 酬唱在龍樓 洛浦精靈懾 邙山鬼魅愁 二南風雅道 從此化東周

西江東注急 孤櫂若流星 風浪相隨白 雲中獨過青 他時誰共說 此路我曾經 好向吳朝看 衣冠盡漢庭

憶在匡廬日 秋風八月時 松聲虎溪寺 塔影雁門師 步碧葳蕤徑 吟香菡萏池 何當舊泉石 歸去洗心脾

山下人來說 多時不下山 是應終未是 閑得且須閑 海面雲歸竇 猿邊月上關 尋思亂峯頂 空送衲僧還

日日加衰病 心心趣寂寥 殘陽起閑望 萬木聳寒條 楚寺新爲客 吳江舊看潮 此懷何以寄 風雨暮蕭蕭

竟陵兵革際 歸復舊園林 早歲爲官苦 常聞說此心 海邊山夜上 城外寺秋尋 應訝嵩峯約 蹉跎直到今

晝公評衆製 姚監選諸文 風雅誰收我 編聯獨有君 餘生終此道 萬事盡浮雲 爭得重攜手 探幽楚水濆

功到難搜處 知難始是詩 自能探虎子 何慮屈男兒 此道真清氣 前賢早白髭 須教至公手 不惜付丹枝

見君詩自別 君是繼詩人 道出千途外 功爭一字新 寂寥中影跡 霜雪裏精神 待折東堂桂 歸來更苦辛

清洛碧嵩根 寒流白照門 園林經難別 桃李幾株存 衰老江南日 淒涼海上村 閑來曬朱紱 淚滴舊朝恩

庾信哀何極 仲宣悲苦多 因思學文賦 不勝弄干戈 自古有如此 於今終若何 到頭重策蹇 歸去舊煙蘿

門底桃源水 涵空復映山 高吟煙雨霽 殘日郡樓間 變俗真無事 分題是不閑 尋思章岸見 全未有年顏

往年長白山 發憤忍飢寒 埽葉雪霜濕 讀書脣齒乾 羣經通講解 八十尚輕安 今日江南寺 相逢話世難

我亦遊山者 常經舊所經 雪消天外碧 春曉海中青 可見亂離世 況臨衰病形 憐君此行興 獨入白雲屏

殘照玉梁巔 峨峨遠櫂前 古來傳勝異 人去學神仙 白鹿老碧壑 黃猨啼紫煙 誰心共無事 局上度流年

聞說征人說 嗚嗚何處邊 孤城沙塞地 殘月雪霜天 會轉胡風急 吹長磧雁連 應傷漢車騎 名未勒燕然

畢竟將何狀 根元在正思 達人皆一貫 迷者自多岐 觸類風騷遠 懷賢肺腑衰 河橋送別者 二子好相知

莎徑荒蕪甚 君應共此情 江村雷雨發 竹屋夢魂驚 社過多來燕 花繁漸老鶯 相思意何切 新作未曾評

十萬雄軍幕 三千上客才 何當談笑外 遠慰寂寥來 騷雅鏘金擲 風流醉玉頹 爭知江雪寺 老病向寒灰

南州無百戰 北地有長征 閑殺何從事 傷哉蘇子卿 江樓聯雪句 野寺看春耕 門外滄浪水 風波雜雨聲

去年曾到此 久立滯前程 岐路時難處 風濤晚未平 汀蟬含老韻 岸荻簇枯聲 莫泥關河險 多遊自遠行

一戰偶不捷 東歸計未空 還攜故書劒 去謁舊英雄 楚雪連吳樹 西江正北風 男兒藝若是 會合值明公

穿鑿堪傷骨 風騷久痛心 永言無絕唱 忽此惠希音 楊柳江湖晚 芙蓉島嶼深 何因會仙手 臨水一披襟

詩在混茫前 難搜到極玄 有時還積思 度歲未終篇 片月雙松際 高樓闊水邊 前賢多此得 風味若爲傳

大仰禪棲處 杉松到頂陰 下來雖有路 歸去每無心 鳥道峯形直 龍湫石影深 徑行誰得見 半夜老猨吟

爲儒老雙鬢 勤苦竟何如 四海方磨劒 空山自讀書 石圍泉眼碧 秋落洞門虛 莫慮搜賢僻 徵君舊此居

漢地從休馬 胡家自牧羊 都來銷帝道 渾不用兵防 草上孤城白 沙翻大漠黃 秋風起邊雁 一一向瀟湘

聲異蟪蛄聲 聽須是正聽 無風來竹院 有月在莎庭 雖不妨調瑟 多堪伴誦經 誰人向秋夕 爲爾欲忘形

西望鄭先生 焚修在杳冥 幾番松骨朽 未換鬢根青 石闕涼調瑟 秋壇夜拜星 俗人應撫掌 閑處誦黃庭

堪笑修仙侶 燒金覓大還 不知消息火 只在寂寥關 鬢白爐中術 魂飛海上山 悲哉五千字 無用在人間

楚樹雪晴後 蕭蕭落晚風 因思故國夜 臨水幾株空 煮茗燒乾脆 行苔踏爛紅 來年未離此 還見碧叢叢

瀟湘多勝異 宗社久裴回 兄弟同遊去 幽奇盡采來 只應求妙唱 何以示寒灰 上國攜歸後 唯呈不世才

道自閑機長 詩從靜境生 不知春豔盡 但覺雅風清 竹膩題幽碧 蕉乾裂脆聲 何當九霄客 重疊記無名

禪玄無可並 詩妙有何評 五七字中苦 百千年後清 難求方至理 不朽始爲名 珍重重相見 忘機話此情

大道多大笑 寂寥何以論 霜楓翻落葉 水鳥啄閑門 服藥還傷性 求珠亦損魂 無端鑿混沌 一死不還源

宮錦三十段 金梭新織來 殷勤謝君子 迢遞寄寒灰 鸑鷟對鼓舞 神仙雙裴回 誰當巧裁製 披去升瑤臺

漸漸見苔青 疎疎遍地生 閑穿藤屐起 亂踏石階行 野鳥啼幽樹 名僧笑此情 殘陽竹陰裏 老圃打門聲

幽人還愛雲 才子已從軍 可信鴛鴻侶 更思麋鹿羣 新題雖有寄 舊論竟難聞 知己今如此 編聯悉欲焚

日日掃復灑 不容纖物侵 敢望來客口 道似主人心 蟻過光中少 苔依潤處深 門前亦如此 一徑入疎林

紅霞青壁底 石室薜蘿垂 應有迷仙者 曾逢採藥時 桃花饒兩頰 松葉淺長髭 直是來城市 何人識得伊

由來喧滑境 難駐寂寥蹤 逼夏搖孤錫 離城入亂峯 雲門應近寺 石路或穿松 知在棲禪外 題詩寄北宗

野鴨殊家鴨 離羣忽遠飛 長生緣甚瘦 近死爲傷肥 江海游空闊 池塘啄細微 紅蘭白蘋渚 春暖刷毛衣

旦暮餘生在 肌膚十分無 眠寒半榻朽 立月一株枯 夢已隨雙樹 詩猶却萬夫 名山未歸得 可惜死江湖

鐵柱東湖岸 寺高人亦閑 往年曾每日 來此看西山 竹徑青苔合 茶軒白鳥還 而今在天末 欲去已衰顏

形影更誰親 應懷漆道人 片言酬鑿齒 半偈伏姚秦 榛莽池經燒 蒿萊寺過春 心期重西去 一共弔遺塵

相思恨相遠 至理那時何 道笑忘言甚 詩嫌背俗多 青苔閑閣閉 白日斷人過 獨上西樓望 荆門千萬坡

彼此無消息 所思江漢遙 轉聞多患難 甚說遠相招 老至何悲歎 生知便寂寥 終期踏松影 攜手虎溪橋

不惜白日短 乍容清夜長 坐聞風露滴 吟覺骨毛涼 興寢無諸病 空閑有一牀 天明振衣起 苔砌落花香

事轉聞多事 心休話苦心 相留明月寺 共憶白雲岑 蘚壁殘蟲韻 霜軒倒竹陰 開門又言別 誰竟慰塵襟

華頂危臨海 丹霞裏石橋 曾從國清寺 上看月明潮 好鳥親香火 狂泉噴泬寥 欲歸師智者 頭白路迢迢

年少作初官 還如行路難 兵荒經邑里 風俗久凋殘 照硯花光淡 漂書柳絮乾 聊應充侍膳 薄俸繼朝餐

漁翁那會我 傲兀葦邊行 亂世難逸跡 乘流擬濯纓 江花紅細碎 沙鳥白分明 向夕題詩處 春風斑竹聲

楚后萍臺下 相逢九日時 干戈人事地 荒廢菊花籬 我已多衰病 君猶盡黑髭 皇天安罪得 解語便吟詩

名家宰名邑 將謂屈鋒鋩 直是難蘇俗 能消不下堂 冰痕生硯水 柳影透琴牀 何必稱瀟灑 獨爲詩酒狂

積雨向春陰 冥冥獨院深 已無花落地 空有竹藏禽 簷溜聲何暴 隣僧影亦沈 誰知力耕者 桑麥最關心

莫問疎人事 王侯已任伊 不妨隨野性 還似在山時 靜入無聲樂 狂拋正律詩 自爲仍自愛 清淨裏尋思

莫問伊嵇嬾 流年已付他 話通時事少 詩着野題多 夢外春桃李 心中舊薜蘿 浮生此不悟 剃髮竟如何

莫問休行脚 南方已徧尋 了應須自了 心不是他心 赤水珠何覓 寒山偈莫吟 誰同論此理 杜口少知音

莫問孱愚格 天應只與閑 合居長樹下 那稱衆人間 跡絕爲真隱 機忘是大還 終當學支遁 買取箇青山

莫問無求意 浮雲喻可知 滿盈如不戒 倚伏更何疑 樂矣賢顏子 窮乎聖仲尼 已過知命歲 休把運行推

莫問閑行趣 春風野水涯 千門無謝女 兩岸有楊花 好鶴曾爲客 真龍或作蛇 躊躕自迴首 日脚背樓斜

莫問真消息 中心只自知 清風含笑詠 明月混希夷 壞衲涼天擁 玄文靜夜披 善哉溫伯子 言望至公知

莫問休持鉢 從貧乞已疎 侯門叨月俸 齋食剩年儲 簪履三千外 形骸六十餘 舊峯呵練若 松徑接匡廬

莫問依劉跡 金臺又度秋 威儀非上客 譚笑愧諸侯 禮許無拘檢 詩推異輩流 東林未歸得 搖落楚江頭

莫問無機性 甘名百鈍人 一牀鋪冷落 長日臥精神 分已疎知舊 詩還得意新 多才碧雲客 時或此相親

莫問關門意 從來寡往還 道應歸淡泊 身合在空閑 四面苔圍綠 孤窗雨灑斑 夢尋何處去 秋色水邊山

莫問多山興 晴樓獨凭時 六年滄海寺 一別白蓮池 句早逢名匠 禪曾見祖師 冥搜與真性 清外認揚眉

莫問衰殘質 流光速可悲 寸心修未了 長命欲何爲 坐臥身多倦 經行骨漸疲 分明說此苦 珍重竺乾師

莫問野騰騰 勞形已不能 慇懃無上士 珍重有名僧 坐覺心心默 行思步步冰 終歸石房裏 一點夜深燈

病起見王化 融融古帝鄉 曉煙凝氣紫 晚色作雲黃 四野歌豐稔 千門唱樂康 老身仍未死 猶詠好風光

病起見圖畫 雲門興似饒 衲衣椶笠重 嵩岳華山遙 命在齋猶赴 刀閒髮盡凋 秋光漸輕健 欲去倚江橋

病起見苔錢 規模遍地圓 兒童掃不破 子母自相連 潤屋何曾有 緣牆謾可憐 虛教作銅臭 空使外人傳

病起見庭竹 君應悲我情 何妨甚消瘦 却稱苦修行 每謝侵牀影 時迴傍枕聲 秋來漸平復 吟遶骨毛輕

病起見生涯 資緣覺甚奢 方袍嫌垢弊 律服變光華 頗愧同諸俗 何嘗異出家 三衣如兩翼 珍重汝寒鴉

病起見秋扇 風前悟感傷 念予當咽絕 得爾致清涼 沙鷺如搖影 汀蓮似綻香 不同婕妤詠 託意怨君王

病起見衰葉 飄然似我身 偶乘風有韻 初落地無塵 縱得紅霑露 爭如綠帶春 因傷此懷抱 聊寄一篇新

病起見庭栢 青青我不任 力扶乾瘦骨 勉對歲寒心 韻謝疎篁合 根容片石侵 衰殘想長壽 時倚就閑吟

病起見庭蓮 風荷已颯然 開時聞馥郁 枕上正纏綿 本在滄江闊 移來碧沼圓 却思香社裏 葉葉漏聲連

病起見庭菊 幾勞栽種工 可能經臥疾 相倚自成叢 翠萼低含露 金英盡亞風 那知予愛爾 不在酒杯中

病起見庭石 豈知經夏眠 不能資藥價 空自作苔錢 翠憶藍光底 青思瀑影邊 巖僧應笑我 細碎種階前

病起見庭莎 綠階傍竹多 遶行猶未得 靜聽復如何 蟋蟀幽中響 蟪蛄深處歌 不緣田地窄 剩種任婆娑

病起見苔色 凝然陣未枯 淺深圍柱礎 詰曲遶廊廡 碧翠文相間 青黃勢自鋪 爲錢虛玷染 畢竟不如無

病起見秋月 正當三五時 清光應鑒我 幽思更同誰 惜坐身猶倦 牽吟氣尚羸 明年七十六 約此健相期

病起見閑雲 空中聚又分 滯留堪笑我 舒卷不如君 觸石終無跡 從風或有聞 仙山足鸞鳳 歸去自同羣

初宵飛霰急 竹樹灑乾輕 不是知音者 難教愛此聲 漸凌孤燭白 偏激苦心清 堪笑同文友 忘眠坐到明

憶過巴陵歲 無人問去留 中宵滿湖月 獨自在僧樓 漁父真閑唱 靈均是謾愁 今來欲長往 誰借木蘭舟

龍山門不遠 鹿苑路非遙 合逐閑身去 何須待客招 年華殘兩鬢 筋骨倦長宵 聞說峯前寺 新修白石橋

竟陵西別後 徧地起刀兵 彼此無緣着 雲山有處行 久吟難敵句 終忍不求名 年鬢俱如雪 相看眼且明

爲子歌行樂 西南入武陵 風煙無戰士 賓榻有吟僧 山遶軍城疊 江臨寺閣層 遍尋幽勝了 湘水泛清澄

九經三史學 窮妙又窮微 長白山初出 青雲路欲飛 江僧酬雪句 沙鶴識麻衣 家在黃河北 南來偶未歸

聞有難名境 因君住更名 軒窗中夜色 風月遶灘聲 客好過無厭 禽幽畫不成 終期一尋去 聊且寄吟情

燕雀語相和 風池滿芰荷 可驚成事晚 殊喜得閑多 竹衆涼欺水 苔繁綠勝莎 無慙孤聖代 賦詠有詩歌

下浸與高盤 不爲行路難 是非真險惡 翻覆作峯巒 漆媿同時黑 朱慙巧處丹 令人畏相識 欲畫白雲看

却憶西峯頂 經行絕愛憎 別來心念念 歸去雪層層 石塢尋春笋 苔龕續夜燈 應悲塵土裏 追逐利名僧

竹裏安禪處 生涯一印灰 經年乞食過 昨日諫臣來 愧把黃梅偈 曾酬白雪才 因令識鳥跡 重疊在蒼苔

樹石叢叢別 詩家趣向幽 有時閑客散 始覺細泉流 蝶到琴棋畔 花過島嶼頭 月明紅藕上 應見白龜遊

寺北聞湘浪 窗南見嶽雲 自然高日用 何要出人羣 瓦滴殘松雨 香爐匝印文 近年精易道 疑者曉紛紛

半年離別夢 來往即湖邊 兩幅關山雪 尋常在眼前 項容藏古翠 張藻卷寒煙 藍淀圖花鳥 時人不惜錢

可能東海子 清苦在貧居 掃地無閑客 堆窗有古書 少年猶若此 向老合何如 去歲頻相訪 今來見亦疎

楚外同文在 荆門得信時 幾重相別意 一首晚秋詩 日暮山沈雨 蓮殘水滿池 登樓試南望 爲子動歸思

聞思相送後 幽院閉苔錢 使我吟還廢 聞君病未痊 聽秋唯困坐 怕客但佯眠 可惜東窗月 無寥過一年

歲歲逢寒食 寥寥古寺家 踏青思故里 垂白看楊花 原野稀疎雨 江天冷澹霞 滄浪與湘水 歸恨共無涯

萬里八九月 一身西北風 自從相示後 長記在吟中 見說南遊遠 堪懷我姓同 江邊忽得信 迴到岳門東

禪月有名子 相知面未曾 筆精垂壁溜 詩澀滴杉冰 蜀國從棲泊 蕪城幾廢興 憶歸應寄夢 東北過金陵

憶別匡山日 無端是遠遊 却迴看五老 飜悔上孤舟 蹭蹬三千里 蹉跎二十秋 近來空寄夢 時到虎溪頭

聞君彭澤住 結搆近陶公 種菊心相似 嘗茶味不同 湖光秋枕上 嶽翠夏窗中 八月東林去 吟香菡萏風

一千篇裏選 三百首菁英 玉尺新量出 金刀舊剪成 錦江增古翠 仙掌減元精 自此爲風格 留傳諸後生

枕上稍醒醒 忽聞蟬一聲 此時知不死 昨日即前生 更欲臨窗聽 猶難策杖行 尋應同蛻殼 重飲露華清

曾尋湘水東 古翠積秋濃 長老禪棲處 半天雲蓋峯 閑牀饒得石 雜樹少於松 近有誰堪語 瀏陽妙指蹤

落多秋亦晚 窗外見諸鄰 世上誰驚盡 林間獨掃頻 蕭騷微月夜 重疊早霜晨 昨日繁陰在 鶯聲樹樹春

遶岳復沿湘 衡陽又耒陽 不堪思北客 從此入南荒 旦夕多猨狖 淹留少雪霜 因經杜公墓 惆悵學文章

天際卓寒青 舟中望晚晴 十年關夢寐 此日向崢嶸 巨石凌空黑 飛泉照夜明 終當躡孤頂 坐看白雲生

出嶽與入嶽 前題繼後題 遍尋僧壁上 多在雁峯西 近說遊江寺 將誰話石梯 相思立高巘 山下草萋萋

霜繁野葉飛 長老卷行衣 浮世不知處 白雲相待歸 磬和天籟響 禪動嶽神威 莫便言長往 勞生待發機

獵獵寒蕪引 承風勢不還 放來應有主 焚去到何山 焰入空濛裏 煙飛蒼莽間 石中有良玉 惆悵但傷顏

西峯殘照東 瀑布灑冥鴻 閑憶高牕外 秋晴萬里空 藤陰藏石磴 衣毳落杉風 日有誰來覓 層層鳥道中

威儀何貴重 一室貯水清 終日松杉徑 自多蟲蟻行 像前孤立影 鐘外數珠聲 知悟修來事 今爲第幾生

所見背時情 閑行亦獨行 晚涼思水石 危閣望崢嶸 雨外殘雲片 風中亂葉聲 舊山吟友在 相憶夢應清

百歲禪師說 先師指此松 小年行道遶 早見偃枝重 月檻移孤影 秋亭卓一峯 終當因夜電 拏攫從雲龍

閑地從莎蘚 誰人愛此心 琴棋懷客遠 風雪閉門深 枕外江灘響 窗西樹石陰 他年衡嶽寺 爲我一相尋

棲託近佳人 應憐巧語新 風光華屋暖 弦管牡丹晨 遠采江泥膩 雙飛麥雨勻 差池自有便 敢觸杏梁塵

日用是何專 吟疲即坐禪 此生還可喜 餘事不相便 頭白無邪裏 魂清有象先 江花與芳草 莫染我情田

四鄰無俗迹 終日大開門 水晚來邊雁 林秋下楚猨 一家隨難在 雙眼向書昏 沈近騷人廟 吟應見古魂

遺篇三百首 首首是遺冤 知到千年外 更逢何者論 離秦空得罪 入蜀但聽猨 還似長沙祖 唯餘賦鵩言

自歸城裏寺 長憶宿山門 終夜冥心客 諸峯呌月猨 嵐光生眼力 泉滴爽吟魂 只待遊方遍 還來埽樹根

擾擾一京塵 何門是了因 萬重千疊嶂 一去不來人 鳥道春殘雪 蘿龕晝定身 寥寥石窗外 天籟動衣巾

二生俱我友 清苦輩流稀 舊國居相近 孤帆秋共歸 殘陽沙鳥亂 疎雨島楓飛 幾宿多山處 猨啼燭影微

孤窗燭影微 何事阻吟思 兄弟斷消息 山川長路岐 日沈栖鶴塢 霜著呌猨枝 可想爲懷抱 多愁多難時

客思尋常動 未如今斷魂 路岐經亂後 風雪少人村 大澤鳴寒雁 千峯啼晝猨 爭教此時白 不上鬢鬚根

嶽僧傳的信 聞在麓山亡 郡有爲詩客 誰來一影堂 夢休尋灞滻 跡已絕瀟湘 遠憶同吟石 新秋檜栢涼

根本似玫瑰 繁英刾外開 香高藂有架 紅落地多苔 去住閑人看 晴明遠蝶來 牡丹先幾日 銷歇向塵埃

獨攜譚柄去 千里指人寰 未斷生徒望 難教白日閑 空江橫落照 大府向西山 好騁陳那孔 誰云劫石頑

七澤過名山 相逢黃落殘 杉松開寺晚 泉月話心寒 祖遍諸方禮 經曾幾處看 應懷出家院 紫閣近長安

萬木凍欲折 孤根暖獨迴 前村深雪裏 昨夜一枝開 風遰幽香去 禽窺素豔來 明年如應律 先發映春臺

落石幾萬仞 冷聲飄遠空 高秋初雨後 半夜亂山中 只有照壁月 更無吹葉風 幾曾廬岳聽 到曉與僧同

獨自擔琴鶴 還歸瀑布東 逍遙非俗趣 楊柳謾春風 草遶村程綠 花盤石磴紅 他時許相覓 五老亂雲中

仙子弄瑤琴 仙山松月深 此聲含太古 誰聽到無心 灑石霜千片 歕崖泉萬尋 何人傳指法 攜向海中岑

善卷臺邊寺 松筠遶祖堂 秋聲度風雨 曉色遍滄浪 白石同誰坐 清吟過我狂 近聞爲古律 雅道更重光

外物盡已外 閑遊且自由 好山逢過夏 無事住經秋 樹影殘陽寺 茶香古石樓 何時定休講 歸漱虎溪流

太尉遺孤井 寒澄七百年 未聞陵谷變 終與姓名傳 影浸無風樹 光含有月天 林僧曉來此 滿汲灑金田

萬卷功何用 徒稱處士休 閑欹太湖石 醉聽洞庭秋 道在誰開口 詩成自點頭 中間欲相訪 尋便阻戈矛

外事休關念 灰心獨閉門 無人來問我 白日又黃昏 燈集飛蛾影 窗銷迸雪痕 中心自明了 一句祖師言

范蠡東浮闊 靈均北泛長 誰知遠煙浪 別有好思量 故國門前急 天涯照裏忙 難收上樓興 渺漫正斜陽

萬國爭名地 吾師獨此閑 題詩招上相 看雪下南山 內殿承恩久 中條進表還 常因秋貢客 少得掩禪關

禪外求詩妙 年來鬢已秋 未嘗將一字 容易謁諸侯 挂夢山皆遠 題名石盡幽 敢言梁太子 傍采碧雲流

冥搜從少小 隨分得淳元 聞說吟僧口 多傳過蜀門 相尋江島上 共看夏雲根 坐落遲遲日 新題互把論

苦被流年迫 衰羸老病情 得歸青嶂死 便共白雲生 樹枿燒爐響 崖稜躡屐聲 此心人信否 魂夢自分明

雨多殘暑歇 蟬急暮風清 誰有閑心去 江邊看水行 河遙紅蓼簇 野闊白煙平 試折秋蓮葉 題詩寄竺卿

已盡滄浪興 還思相楚行 鬢全無舊黑 詩別有新清 暫憇臨寒水 時來扣靜荆 囊中有靈藥 終不獻公卿

匡社經行外 沃洲禪宴餘 吾師還繼此 後輩復何如 江上傳風雅 靜中時卷舒 堪隨樂天集 共伴白芙蕖

已覺秋空極 更堪寥泬青 只應容好月 爭合有妖星 耿耿高河截 翛翛一雁經 曾於洞庭宿 上下徹心靈

伯陽遺妙旨 杳杳與冥冥 說即非難說 行還不易行 藥中迷九轉 心外覓長生 畢竟荒原上 一盤蒿隴平

夷門詩客至 楚寺閉蕭騷 老病語言澀 少年風韻高 難於尋閬島 險甚涉雲濤 珍重西歸去 無忘役思勞

幸附全材長 良工斸器殊 千林文栢有 一尺錦榴無 品格宜仙果 精光稱玉壺 憐君遠相寄 多愧野蔬麤

別後知何趣 搜奇少客同 幾層山影下 萬樹雪聲中 晚鼎烹茶綠 晨廚爨粟紅 何時攜卷出 世代有名公

荆門來幾日 欲往又囊空 遠客歸南越 單衣背北風 近鄉微有雪 到海漸無鴻 努力成詩業 無謀謁至公

乍臨毛髮豎 雙壁夾湍流 白日鳥影過 青苔龍氣浮 蔽空雲出石 應禱雨翻湫 四面耕桑者 先聞賀有秋

南國搜奇久 偏傷杜甫墳 重來經漢浦 又去入嵩雲 舊別人稀見 新朝事漸聞 莫將高尚跡 閑處傲明君

嶽頂休高臥 荆門訪掩扉 新詩遺我別 舊約與誰歸 賢路曾無滯 良時肯自違 明年窺日窟 仙桂露霏微

行心寧肯住 南去與誰羣 碧落高空處 清秋一片雲 穿林瓶影滅 背雨錫聲分 應笑遊方久 龍鍾楚水濆

已聞人捨地 結構舊基平 一面湖光白 鄰家竹影清 應難尋輦道 空說是王城 誰信興亡跡 今來有磬聲

數日不見日 飄飄勢忽開 雖無忙事出 還有故人來 已盡南簷滴 仍殘北牖堆 明朝望平遠 相約在春臺

南鄰阻杖藜 屐齒遶牀泥 漠漠門長掩 遲遲日又西 不知何興味 更有好詩題 還憶東林否 行苔傍虎溪

白首從顏巷 青袍去佐官 只應微俸祿 聊補舊飢寒 地說丘墟甚 民聞旱歉殘 春風吹綺席 賓主醉相歡

萬井追寒食 閑扉獨不開 梨花應折盡 柳絮自飛來 夢覺懷仙島 吟行遶砌苔 浮生已悟了 時節任相催

洞庭雲夢秋 空碧共悠悠 孟子狂題後 何人更倚樓 日西來遠棹 風外見平流 終欲重尋去 僧窗古岸頭

連夜因風雪 相留在寂寥 禪心誰指示 詩卷自焚燒 語默鄰寒漏 窗扉向早朝 天台若長往 還渡海門潮

青溪知不遠 白首要難歸 空想煙雲裏 春風鸞鶴飛 誰論傳法偈 自補坐禪衣 未謝侯門去 尋常即掩扉

朝衣閑典盡 酒病覺難醫 下世無遺恨 傳家有大詩 新墳青嶂疊 寒食白雲垂 長憶招吟夜 前年風雪時

春風吹蓑衣 暮雨滴箬笠 夫婦耕共勞 兒孫飢對泣 田園高且瘦 賦稅重復急 官倉鼠雀羣 共待新租入

雙雙野田雀 上下同飲啄 暖去栖蓬蒿 寒歸傍籬落 殷勤避羅網 乍可遇鵰鶚 鵰鶚雖不仁 分明在寥廓

爾既能於靈 應久存其生 爾既能於瑞 胡得迷其死 刳腸徒自屠 曳尾復何累 可憐濮水流 一葉泛莊子

大野有賢人 大朝有聖君 如何彼浮雲 掩蔽白日輪 安得東南風 吹散八表外 使之天下人 共見堯眉彩

夜釣洞庭月 朝醉巴陵市 却歸君山下 魚龍窟邊睡 生涯在何處 白浪千萬里 曾笑楚臣迷 蒼黃汨羅水

矻矻被吟牽 因師賈浪仙 江山風月處 一十二三年 雅頌在於此 浮華致那邊 猶慚功未至 謾道近千篇

到來江上久 誰念旅游心 故國無秋信 鄰家有夜砧 坐遙翻不睡 愁極却成吟 即恐髭連鬢 還爲白所侵

無才加性拙 道理合藏蹤 是處非深遠 其山已萬重 經時隣境戰 獨夜隔雲舂 昨日泉中見 常魚亦化龍

不難饒白髮 相續是灘波 避世嫌身晚 思家乞夢多 暑衣經雪着 凍硯向陽呵 豈謂臨岐路 還聞聖主過

天高紫閣侵 隱者信沈沈 道長年兼長 雲深草復深 如非禪客見 即是獵人尋 北笑長安道 埃塵古到今

鍾陵城外住 喻似玉沈泥 道直貧嫌殺 神清語亦低 雪深加酒債 春盡減詩題 記得曾邀宿 山茶獨自攜

一生吟興僻 方見業精微 事若終難得 鄉應不易歸 亂收西日葉 雙掩北風扉 合國諸卿相 皆曾着布衣

布褐東南隱 相傳繼謝敷 高譚夫子道 靜看海山圖 事免傷心否 碁逢敵手無 關中花數內 獨不見菖蒲

舟行復陸行 始得到咸京 准擬何人口 吹噓六義名 亂山遙減翠 叢菊早含英 衣錦還鄉日 他時有此榮

力進憑詩業 心焦闕問安 遠行無處易 孤立本來難 楚月船中沒 秦星馬上殘 明年有公道 更以命推看

格外綴清詩 詩名獨得知 閑居公道日 醉臥牡丹時 海鳥和濤望 山僧帶雪期 仍聞稱處士 聖主肯相違

無愁無累者 偶向市朝游 此後乘孤艇 依前入亂流 高眠歌聖日 下釣坐清秋 道不離方寸 而能混俗求

萬里去非忙 惟攜貯藥囊 山家消夜景 酒肆過年光 立鶴洲侵浪 喧蛬壁近床 誰人臨上路 乞得變髭方

久食主人魚 春來復舊居 遠無千里浪 輕有半船書 過片晴雲淡 消殘暮雪虛 岳陽多異境 搜思勿令疎

長安冬欲盡 又送一遺賢 醉後情渾可 言休理不然 射衣秦嶺雪 搖月漢江船 亦過春兼夏 回期信有蟬

長安人擾擾 獨自有閑心 海上山中去 風前月下吟 引猿秋果熟 藏鶴曉雲深 易姓更名數 難教弟子尋

詩爲儒者禪 此格的惟仙 古雅如周頌 清和甚舜弦 冰生聽瀑句 香發早梅篇 想得吟成夜 文星照楚天

九冬三十夜 寒與暖分開 坐到四更後 身添一歲來 魚燈延臘火 獸炭化春灰 青帝今應老 迎新見幾迴

多才與命違 末路憶柴扉 白髮何人問 青山一劒歸 晴煙獨鳥沒 野渡亂花飛 寂寞長亭外 依然空落暉

青門聊極望 何事久離羣 芳草失歸路 故鄉空暮雲 信回陵樹老 夢斷灞流分 兄弟正南北 鴻聲堪獨聞

五城初罷構 海上憶閑行 觸雪麻衣靜 登山竹錫輕 天寒嶽寺出 日晚島泉清 坐與幽期遇 何湖心渺冥

行人方倦役 到此似還鄉 流水來關外 青山近洛陽 溪雲歸洞鶴 松月半軒霜 坐恐晨鐘動 天涯道路長

山空蕙氣香 乳管折雲房 願值壺中客 親傳肘後方 三更禮星斗 寸匕服丹霜 默坐樹陰下 仙經橫石床

浩渺行無極 揚帆但信風 雲山過海半 鄉樹入舟中 波定遙天出 沙平遠岸窮 離心寄何處 目擊曙霞東

寺近朝天路 多聞玉佩音 鑒人開慧眼 歸鳥息禪心 磬接星河曙 窗連夏木深 此中能宴坐 何必在雲林

平生閑放久 野鹿許爲羣 居止隣西嶽 軒窗度白雲 齋心飯松子 話道接茅君 漢主恩情去 空山起夕氛

槐柳未知秋 依依舘驛頭 客心俱念遠 時雨自相留 浪沒貨魚市 帆高賣酒樓 夜來思展轉 故里在南州

耕荒鑿原時 高趣在希夷 大舜欲遜國 先生空歛眉 五溪清不足 千古美無虧 縱遣亡淳者 何人投所思

晉祚一傾摧 驕奢去不回 只應荆棘地 猶作綺羅灰 狐兔閑生長 樵蘇靜往來 踟躕意無盡 寒日又西頹

郡樓名甚遠 幾換見樓人 庾亮魂應在 清風到白蘋 晴軒分楚漢 夜酒揖星辰 何必匡山上 獨言無世塵

不戀明皇寵 歸來鏡水隅 道裝汀鶴識 春醉釣人扶 逐朵雲如吐 成行雁侶驅 蘭亭名景在 蹤跡未爲孤

早晚辭班列 歸尋舊隱峰 代移家集在 身老詔書重 藥秘仙都訣 茶開蜀國封 何當荅羣望 高躡傅巖蹤

門徑放莎垂 往來投刺稀 有時開御札 特地掛朝衣 嶽信僧傳去 仙香鶴帶歸 他年二南化 無復更衰微

逍遙短褐成 一劒動精靈 白晝夢仙島 清晨禮道經 黍苗侵野徑 桑椹汚閑庭 肯要爲隣者 西南太華青

巖房高且靜 住此幾寒暄 鹿嗅安禪石 猿啼乞食村 朝陽生樹罅 古路透雲根 獨我閑相覓 淒涼碧洞門

筠陽多勝致 夫子縱游遨 鳳鳥瑞不見 鱸魚價轉高 門開沙觜靜 船繫樹根牢 誰解伊人趣 村沽對鬱陶

倏忽墮鵷行 天南去路長 片言曾不諂 獲罪亦何傷 象戀藏牙浦 人貪賣子鄉 此心終合雪 去已莫思量

前昨回私第 旋聞寢疾終 四隣方響絕 二月牡丹空 冢已遷名境 碑仍待至公 秪應遺愛理 長在楚南風

先生在世日 秪向鏡湖居 明主未巡狩 白頭閑釣魚 煙莎一徑小 洲島四隣疎 獨有爲儒者 時來弔舊廬

訣妙與功精 通宵膝上橫 一堂風冷淡 千古意分明 坐客禪魂凝 巢禽耳目傾 酷哉商紂世 曾不遇先生

綿綿芳草綠 何處動深思 金谷人亡後 沙塲日暖時 龍鱗藏有瑞 風雨灑無私 欲採蘭兼蕙 清香可贈誰

蟾光堪自笑 浮世懶思量 身得幾時活 眼開終日忙 千門無壽藥 一鏡有愁霜 早向塵埃外 光陰任短長

九冬三十夜 寒與暖分開 坐到四更後 身添一歲來 魚燈延臘火 獸炭化春灰 青帝今應老 迎新見幾回

江聲五十里 瀉碧急于弦 不覺日又夜 爭教人少年 一汀巫峽月 兩岸子規天 山影似相伴 濃遮到曉船

邊雲四顧濃 飢馬嗅枯叢 萬里八九月 一身西北風 偷營天正黑 戰地雪多紅 昨夜東歸夢 桃花煖色中

石房開竹扉 茗外獨支頤 萬木還無葉 百年能幾時 隔雲聞狖過 截雨見虹垂 因憶嶽南客 晏眠吟好詩

荔枝江上立 望北幾思量 隔海無書劄 前年在漢陽 瘴村人起早 銅柱象揩光 居此成何事 尋君過碧湘

曹溪入室人 終老甚難羣 四十餘年內 青山與白雲 松和巢鶴看 果共野猨分 海外僧來說 名高自小聞

先生臥碧岑 諸祖是知音 得道無一法 孤雲同寸心 嵐光薰鶴詔 茶味敵人參 苦向壺中去 他年許我尋

諫頻甘得罪 一騎入南深 若順吾皇意 即無臣子心 織花蠻市布 擣月象州砧 蒙雪知何日 凭樓望北吟

詩爲儒者禪 此格的惟仙 古雅如周頌 清和甚舜弦 冰生聽瀑句 香發早梅篇 想得吟成夜 文星照楚天

牛得自由騎 春風細雨飛 青山青草裏 一笛一蓑衣 日出唱歌去 月明撫掌歸 何人得似爾 無是亦無非

周極八百里 凝眸望則勞 水涵天影闊 山拔地形高 賈客停非久 漁翁轉幾遭 颯然風起處 又是鼓波濤

堂開星斗邊 大諫採薇還 禽隱石中樹 月生池上山 涼風吹詠思 幽語隔禪關 莫擬歸城計 終妨此地閑

遠庵枯葉滿 羣鹿亦相隨 頂骨生新髮 庭松長舊枝 禪高太白月 行出祖師碑 亂後潛來此 南人總不知

路自中峰上 盤回出薜蘿 到江吳地盡 隔岸越山多 古木叢青靄 遙天浸白波 下方城郭近 鐘磬雜笙歌

一盂兼一錫 秪此度流沙 野性雖爲客 禪心即是家 寺披雲嶠雪 路入曉天霞 自說游諸國 回應歲月賒

靄靄前山上 凝光滿薜蘿 高風吹不盡 遠樹得偏多 翠與晴雲合 輕將淑氣和 正堪流野目 朱閣意如何

熠熠與娟娟 池塘竹樹邊 亂飛如拽火 成聚却無煙 微雨灑不滅 輕風吹欲燃 昔時書案上 頻把作囊懸

是事不相關 誰人似此閑 卷簾當白晝 移榻對青山 野鶴眠松上 秋苔長雨間 岳僧頻有信 昨日得書還

竟夕憑虛檻 何當興歎頻 往來人自老 今古月常新 風逆沈魚唱 松疎露鶴身 無眠鐘又動 幾客在迷津

人盡有離別 而君獨可嗟 言將身報國 敢望祿榮家 戰思風吹野 鄉心月照沙 歸期定何日 塞北樹無花

然知心去速 其奈雪飛頻 莫喜無危道 雖平更陷人 遠郊光接漢 曠野色通秦 此去迢遙極 却回應過春

雨過閑田地 重重落葉紅 翻思向春日 肯信有秋風 幾處隨流水 河邊亂暮空 秪應松自立 而不與君同

一片又一片 等閑苔面紅 不能延數日 開亦是春風 公子歌聲歇 詩人眼界空 遙思故山下 經雨兩三叢

入門空寂寂 真箇出家兒 有行鬼不見 無心人謂癡 古巖寒柏對 流水落花隨 欲別一何嬾 相從所恨遲

欲去不忍去 徘徊吟繞廊 水光秋澹蕩 僧好語尋常 碑古苔文疊 山晴鐘韻長 翻思南嶽上 欠此白蓮香

常語亦關詩 常流安得知 楚郊來未久 吳地住多時 立月無人近 歸林有鶴隨 所居渾不遠 相識偶然遲

十年消息斷 空使夢煙蘿 嵩嶽幾時下 洞庭何日過 瓶乾離澗久 衲壞臥雲多 意欲相留住 游方肯舍麽

簷雨滴更殘 思君安未安 湘川聞不遠 道路去尋難 吟鬢霜應蝕 禪衣雪漸寒 倚松因獨立 一鳥下江干

長空秋雨歇 睡起覺精神 看水看山坐 無名無利身 偈吟諸祖意 茶碾去年春 此外誰相識 孤雲到砌頻

求利有何限 將松入市來 直饒人買去 也向柳邊栽 細葉猶粘雪 孤根尚惹苔 知君用心錯 舉世重花開

同人與流俗 相謂好襟靈 有口不他說 長年自誦經 水聲秋後石 山色晚來庭 客問修何法 指松千歲青

去去去何住 一盂兼一瓶 水邊寒草白 島外晚峰青 宿處林聞虎 行時天有星 回期誰可定 浮世重看經

聖迹誰會得 每到亦徘徊 一尚不可得 三從何處來 清宵寒露滴 白晝野雲隈 應是表靈異 凡情安可猜

東海日未出 九衢人已行 吾師無事坐 苔蘚入門生 雨過閑花落 風來古木聲 天台頻說法 石壁欠題名

獨上高樓上 客情何物同 孤雲無定處 長日信秋風 兄弟多年別 關河此夕中 到頭歸去是 免使歎洪濛

道力自超然 身亡同坐禪 水流元在海 月落不離天 溪白葬時雪 風香焚處煙 世人頻下淚 不見我師玄

濾水與龕燈 長長護有情 自從青草出 便不下階行 北闕應無夢 南山舊有名 將何喻浮世 惟指浪漚輕

到來江上久 誰念旅游心 故國無秋信 隣家有暮砧 坐遙翻不睡 愁極却成吟 即恐髭連鬢 還爲白所侵

南北東西去 茫茫萬古塵 關河無盡處 風雪有行人 險極山通蜀 平多地入秦 營營名利者 來往豈辭頻

壯歲心難伏 師心伏豈難 尋常獨在院 行坐不離壇 岳雪當禪暝 松聲入咒寒 更因文字外 多把史書看

枕上角聲微 離情未息機 夢回三楚寺 寒入五更衣 月沒棲禽動 霜晴凍葉飛 自慙行役早 深與道相違

一身無定處 萬里獨銷魂 芳草迷歸路 春衣滴淚痕 幾時休旅食 向夜宿江村 欲識異鄉苦 空山啼暮猨

捲簾清夢後 芳樹引流鶯 隔葉傳春意 穿花送曉聲 未調雲路翼 空負桂枝情 莫盡關關興 羇愁正厭生

去住知何處 空將一劒行 殺人雖取次 爲事愛公平 戟立嗔髭鬢 星流忿眼睛 曉來湘市說 拂曙別遼城

勞歌好自看 終久偶齊桓 五字若教易 一名爭得難 侵窓紅樹老 蔭砌雪花殘 莫効齊僚屬 東歸翦釣竿

家國各萬里 同吟六七年 可堪隨北雁 迢遰向南天 水共行人遠 山將落日連 春淮有雙鯉 莫忘尺書傳

吾有一寶琴 價重雙南金 刻作龍鳳象 彈爲山水音 星從徽裏發 風來弦上吟 鍾期不可遇 誰辨曲中心

所畜惟騷雅 兼之得固窮 望鄉連北斗 聽雨帶西風 稼穡村坊遠 煙波路逕通 冥搜清絕句 恰似有神功

一坐西林寺 從來未下山 不因尋長者 無事到人間 宿雨愁爲客 寒花笑未還 空懷舊山月 童子誦經閑

石脈綻寒光 松根噴曉涼 注缾雲母滑 漱齒茯苓香 野客偷煎茗 山僧借淨牀 安禪何所問 孤月在中央

皇風扇祇樹 至德茂禪林 仙華曜日彩 神旛曳遠陰 綺殿籠霞影 飛閣出雲心 細草希慈澤 恩光重更深

野性歌三樂 皇恩出九重 那煩紫宸命 遠下白雲峰 多媿書傳鶴 深慚紙畫龍 將何佐明主 甘老在巖松

終日草堂間 清風常往還 耳無塵事擾 心有翫雲閑 對酒惟思月 餐松不厭山 時時吟內景 自合駐童顏

峻朗妙門闢 澄微真鑒通 瓊林九霞上 金閣三天中 飛虬躍慶雲 翔鶴摶靈風 鬱彼玉京會 仙期六合同

招攜紫陽友 合宴玉清臺 排景羽衣振 浮空雲駕來 靈旛七曜動 瓊障九光開 鳳舞龍璈奏 虬軒殊未迴

整駕辭五嶽 排煙凌九霄 紛然太虛中 羽斾更相招 且盼蓬壺近 誰言崑閬遙 悠悠竟安適 仰赴三天朝

達者貴量力 至人尚知幾 京房洞幽贊 神奧咸發揮 如何嫉元惡 不悟禍所歸 謀物闇謀己 誰言爾精微

澆風久成俗 真隱不可求 何悟非所冀 得君在扁舟 目擊道已存 一笑遂忘言 況觀絕交書 兼覩箴隱文

見君浩然心 視世如浮空 君歸潛山曲 我復廬山中 形間心不隔 誰能嗟異同 他日或相訪 無辭馭冷風

玄元九仙主 道冠三氣初 應物方佐命 棲真亦歸居 貽篇訓終古 駕景還太虛 孔父歎猶龍 誰能知所如

廣成臥雲岫 緬邈逾千齡 軒轅來順風 問道修神形 至言發玄理 告以從杳冥 三光入無窮 寂默返太寧

大名賢所尚 寶位聖所珍 皎皎許仲武 遺之若纖塵 棄瓢箕山下 洗耳潁水濱 物外兩寂寞 獨與玄冥均

巢父志何遠 潛精人莫知 耻聞讓王事 飲犢方見移 不欲散大朴 焉能爲堯師 鍊真自輕舉 浮世何足遺

大禹受禪讓 子高辭諸侯 退躬適外野 放浪夫何求 萬乘造中畝 一言良見酬 俋俋耕不顧 斯情邈難儔

臧叟隱中壑 垂綸心浩然 文王感昔夢 授政道斯全 一遵無爲術 三載淳化宣 功成遂不處 遁跡符沖玄

夷齊互崇讓 棄國從所欽 聿來及宗周 乃復非其心 世濁不可處 冰清首陽岑 采薇詠羲農 高義越古今

南華源道宗 玄遠故不測 動與造化遊 靜合太和息 放曠生死外 逍遙神明域 況乃資九丹 輕舉歸太極

沖虛冥至理 體道自玄通 不受子陽祿 但飲壺丘宗 泠然竟何依 撓挑遊大空 未知風乘我 爲是我乘風

亢倉致虛極 潛跡依遠岫 智去愚獨留 日虧歲方就 鄉人謀尸祝 不欲聞俎豆 尚賢非至理 堯舜固爲陋

通玄貴陰德 利物非市朝 悠然大江上 散髮揮輕橈 已陳緇帷說 復表滄浪謠 滅跡竟何往 遺文獨昭昭

文始通道源 含光隱關吏 遙欣紫氣浮 果驗真人至 玄誥已云錫 世榮何足累 高步三清境 超登九仙位

榮期信知止 帶索無所求 外物非我尚 琴歌自優游 三樂通至道 一言醉孔丘 居常以待終 嘯傲夫何憂

賢哉彼沮溺 避世全其真 孔父棲棲者 征途方問津 行藏既異跡 語默豈同倫 耦耕長林下 甘與鳥雀羣

世情矜寵譽 傚節徼當時 顏闔遵無名 飯牛聊自怡 逃聘鄙束帛 鑿坏欣茅茨 託聘囂塵表 放浪世莫知

萊氏道已遠 懿妻德彌清 一遁囂煩趣 永契雲壑情 祿位非所重 拂衣遂遐征 杳然從我願 豈爲物所攖

接輿耽沖玄 伉儷亦真逸 傲然辭徵聘 耕績代祿秩 鳳歌誡文宣 龍德遂隱密 一遊峨嵋上 千載保靈術

卓哉弦高子 商隱獨摽奇 傚謀全鄭國 矯命犒秦師 賞神義不受 存公滅其私 虛心貴無名 遠跡居九夷

展禽抱純粹 滅跡和光塵 高情遺軒冕 降志救世人 百行既無點 三黜道彌真 信謂德超古 豈惟言中倫

荷蓧隱耕藝 晨門潛抱關 道尊名可賤 理愜心彌閑 混跡是非域 縱懷天地間 同譏孔宣父 匿景杳不還

野哉漢陰叟 好古遂忘機 抱甕誠亦勤 守朴全道微 子貢初不達 聽言識其非 已爲風波人 怳惘失所依

皎皎於陵子 己賢妻亦明 安茲道德重 顧彼浮華輕 琴書不爲務 祿位不可榮 逃跡終灌園 誰能達世情

太項冥虛極 微遠不可究 稟量合太初 返形寄童幼 孔父慙至理 顏生賴真授 泛然同萬流 無跡世莫覯

太伯全至讓 遠投蠻夷間 延陵嗣高風 去國不復還 尊榮比蟬翼 道義侔崇山 元規與峻節 歷世無能攀

壺丘道爲量 玄虛固難知 季咸曜淺術 禦寇初深疑 至人忘禍福 感變靡定期 太沖杳無朕 元化誰能知

干木布衣者 守道杜衡門 德光義且富 肯易王侯尊 魏主欽其賢 軾廬情亦敦 秦兵遂不舉 高臥爲國藩

仲連秉奇節 釋難含道情 一言却秦圍 片札降聊城 辭金義何遠 讓祿心益清 處世功已立 拂衣蹈滄溟

高哉彼顏歜 逸氣陵齊宣 道尊義不屈 士重王來前 榮祿安可誘 保和從自然 放情任所尚 長揖歸山泉

周豐貴隱耀 靜默尊無名 魯侯詢政體 喻以治道精 莅人在忠慤 疑叛由會盟 一言達至義 千載良爲程

聖人貴素朴 禮義非玄同 師金告顏生 可謂達化宗 夫子飾芻狗 自然道斯窮 應物方矯行 俯仰靡不通

子綦方隱几 冥寂久灰心 悟來應顏游 清義杳何深 含響盡天籟 有言同鷇音 是非不足辯 安用勞神襟

黔婁蘊雅操 守約遺代華 淡然常有怡 與物固無瑕 哲妻配明德 既沒辯正邪 辭祿乃餘貴 表謚良可嘉

原生何淡漠 觀妙自怡性 蓬戶常晏如 弦歌樂天命 無財方是貧 有道固非病 木賜欽高風 退慙車馬盛

萬方厭秦德 戰伐何紛紛 四皓同無爲 丘中臥白雲 自漢成帝業 一來翼儲君 知幾道可尚 隱括成元勳

邈邈河上叟 無名契虛沖 靈關暢玄旨 萬乘趨道風 寵辱不可累 飄然在雲空 獨與造化友 誰能測無窮

東方稟易象 翫世隱廊廟 棲心抱清微 混跡秘光耀 玄覽寄數術 納規在談笑 賣藥五湖中 還從九仙妙

漢皇舉遺逸 多士咸已寧 至德不可拔 嚴君獨湛冥 卜筮訓流俗 指歸暢玄經 閉關動元象 何必遊紫庭

季主超常倫 沈跡寄卜筮 宋賈二大夫 停車試觀藝 高談哂朝列 洪辯不可際 終秉鸞鳳心 翛然已遐逝

子真巖石下 仲蔚蓬蒿居 禮聘終不屈 清貧長晏如 心情在耕藝 養壽資玄虛 至樂非外物 道冥歡有餘

漢皇敦故友 物色訪嚴生 三聘迨深澤 一來遇帝庭 紫宸同御寢 玄象驗客星 祿位終不屈 雲山樂躬耕

子平好真隱 清淨翫老易 探玄樂無爲 觀象驗損益 常抱方外心 且紆人間跡 一朝畢婚娶 五嶽遂長適

伯休抱遐心 隱括自爲美 賣藥不二價 有名反深耻 安能受玄纁 秉願終素履 逃遁從所尚 蕭蕭絕塵軌

吾嘉臺孝威 樂道隱巖穴 吾尚管幼安 棲真養高節 採藥聊自給 觀書任所悅 風塵不可混 真素比松雪

吾觀時人趣 矯跡務馳聲 獨有高文通 訟田求翳名 公車徒見累 爵祿非所榮 隱身樂魚釣 世網不可攖

龐公棲鹿門 絕跡遠城市 超然風塵外 自得丘壑美 耕鑿勤厥躬 耘鋤課妻子 保茲永無患 軒冕何足紀

士安逾弱冠 落魄未修餙 一朝因感激 志學忘寢食 著書窮天人 辭聘守玄默 薄葬信昭儉 可爲將來則

孫登好淳古 卉服從穴居 彈琴合天和 讀易見象初 終日無慍色 恬然在玄虛 貽言誡叔夜 超跡安所如

董京依白社 散髮詠玄風 心出區宇外 跡參城市中 囂塵不能雜 名位安可籠 匿影留雅什 精微信難窮

郭生在童稚 已得方外心 絕跡遺世務 棲真入長林 元和感異類 猛獸懷德音 不憶固無情 斯言微且深

吾重陶淵明 達生知止足 怡情在樽酒 此外無所欲 彭澤非我榮 折腰信爲辱 歸來北窗下 復採東籬菊

劍頭利如芒 恆持照眼光 鐵騎追驍虜 金羈討黠羌 高秋八九月 胡地早風霜 男兒不惜死 破膽與君嘗

悶見有人尋 移菴更入深 落花流澗水 明月照松林 醉勸頭陀酒 閑教孺子吟 身同雲外鶴 斷得世塵侵

冥心栖太室 散髮浸流泉 採柏時逢麝 看雲忽見仙 夏狂衝雨戲 春醉戴花眠 絕頂登雲望 東都一點煙

不求朝野知 臥見歲華移 採藥歸侵夜 聽松飯過時 荷竿尋水釣 背局上岩棊 祭廟人來說 中原正亂離

悶見有人尋 移庵更入深 落花流澗水 明月照松林 醉勸頭陀酒 閑教孺子吟 身同雲外鶴 斷得世塵侵

冥心棲太室 散髮浸流泉 採柏時逢麝 看雲忽見山 夏狂衝雨戲 春醉戴花眠 絕頂登雲望 東都一點煙

不求朝野知 臥見歲華移 採藥歸侵夜 聽松飯過時 荷竿尋水釣 背局上巖碁 祭廟人來說 中原正亂離

嫩芽香且靈 吾謂草中英 夜臼和煙搗 寒鑪對雪烹 惟憂碧粉散 常見綠花生 最是堪珍重 能令睡思清

澄心坐清境 虛白生林端 夜靜笑聲出 月明松影寒 絳霞封藥竈 碧竇濺齋壇 海樹幾回老 先生棊未殘

松老赤松原 松間廟宛然 人皆有兄弟 誰得共神仙 雙鶴沖天去 羣羊化石眠 至今丹井水 香滿北山邊

悟了長生理 秋蓮處處開 金童登錦帳 玉女下香階 虎嘯天魂住 龍吟地魄來 有人明此道 立使返嬰孩

姹女住南方 身邊產太陽 蟾宮烹玉液 坎戶煉瓊漿 過去神仙餌 今來到我嘗 一杯延萬紀 物外任翺翔

宇宙產黃芽 經爐煅作砂 陰陽烹五彩 水火煉三花 鼎內龍降虎 壺中龜遣蛇 功成歸物外 自在樂煙霞

要覓長生路 除非認本元 都來一味藥 剛道數千般 丹鼎烹成汞 爐中煉就鉛 依時服一粒 白日上冲天

姹女住瑤臺 仙花滿地開 金苗從此出 玉蘂自天來 鳳舞長生曲 鸞歌續命杯 有人明此道 海變已千回

古往諸仙子 根元占甲庚 水中聞虎嘯 火裏見龍行 進退窮三候 相吞用八紘 沖天功行滿 寒暑不能爭

我悟長生理 太陽伏太陰 離宮生白玉 坎戶產黃金 要主君臣義 須存子母心 九重神室內 虎嘯與龍吟

靈丹產太虛 九轉入重爐 浴就紅蓮顆 燒成白玉珠 水中鉛一兩 火內汞三銖 喫了瑤臺寶 升天任海枯

姹女住離宮 身邊產雌雄 爐中七返畢 鼎內九還終 悟了魚投水 迷因鳥在籠 耄年服一粒 立地變沖童

盜得乾坤祖 陰陽是本宗 天魂生白虎 地魄產青龍 運寶泥丸在 搬精入上宮 有人明此法 萬載貌如童

要覓金丹理 根元不易逢 三才七返足 四象九還終 浴就微微白 燒成漸漸紅 一丸延萬紀 物外去沖沖

箇箇覓長生 根元不易尋 要貪天上寶 須去世間琛 煉就水中火 燒成陽內陰 祖師親有語 一味水中金

萬物皆生土 如人得本元 青龍精是汞 白虎水爲鉛 悟者子投母 迷應地是天 將來物外客 箇箇補丹田

二十四神清 三千功行成 寒雲連地轉 聖日滿天明 玉子偏宜種 金田豈在耕 此中真妙理 誰道不長生

妙妙妙中妙 玄玄玄更玄 動言俱演道 語默盡神仙 在掌如珠異 當空似月圓 他時功滿後 直入大羅天

落魄薛高士 年高無白髭 雲中閑臥石 山裏冷尋碑 誇我飲大酒 嫌人說小詩 不知甚麽漢 一任輩流嗤

密室靜存神 陰陽重一斤 煉成離女液 嚥盡坎男津 漸變逍遙體 超然自在身 更休功業滿 旌鶴引朝真

通道復通玄 名留四海傳 交親一拄杖 活計兩空拳 要果逡巡種 思茶逐旋煎 豈知來混世 不久却回天

非神亦非仙 非術亦非幻 天地有終窮 桑田幾遷變 身固非我有 財亦何足戀 曷不從吾遊 騎鯨騰汗漫

昔在禹餘天 還依太上家 忝以掌仙錄 去來乘煙霞 暫下宛利城 渺然思金華 自此非久住 雲上登香車

適向人間世 時復濟蒼生 度人初行滿 輔國亦功成 但念清微樂 誰忻下界榮 門人好住此 翛然雲上征

退仙時此地 去俗久爲榮 今日登雲天 歸真遊上清 泥丸空示世 騰舉不爲名 爲報學仙者 知余朝玉京

隱居三十載 石室南山巔 靜夜翫明月 清朝飲碧泉 樵人歌壠上 谷鳥戲巖前 樂矣不知老 都忘甲子年

爭那金烏何 頭上飛不住 紅爐漫燒藥 玉顏安可駐 今年花發枝 明年葉落樹 不如且飲酒 莫管流年度

南北東西路 人生會不無 早曾依閣皂 又却上玄都 雲片隨天闊 泉聲落石孤 何期早相遇 樂共煮菖蒲

名山相別後 別後會難期 金鼎銷紅日 丹田老紫芝 訪君雖有路 懷我豈無詩 休羨繁華事 百年能幾時

仙翁上昇去 丹井寄晴壑 山色接天台 湖光照寥廓 玉洞絕無人 老檜猶棲鶴 我欲掣青蛇 他時沖碧落

武陵春色好 十二酒家樓 大醉方回首 逢人不舉頭 是非都不采 名利混然休 戴箇星冠子 浮沈逐世流

女是寄生枝 男是冬青木 冬青駕白鵝 寄生跨黃鹿 若遇寇相凌 穩便拋家族 早早上三清 莫候丹砂熟

握手不能別 撫膺聊自傷 痛矣時陰短 悲哉泉路長 松林驚野吹 荒隧落寒霜 言離何以贈 留心內典章

六代舊山川 興亡幾百年 繁華今寂寞 朝市昔諠闐 夜月琉璃水 春風卵色天 傷時與懷古 垂淚國門前

常時華堂靜 笑語度更籌 恍惚人事改 冥寞委荒丘 陽原歌薤露 陰壑惜藏舟 清夜妝臺月 空想畫眉愁

佳人去千載 溪山久寂寞 野水浮白煙 巖花自開落 猨鳥舊清音 風月閑樓閣 無語立斜陽 幽情入天幕

歌罷玉樓月 舞殘金縷衣 勻鈿收迸節 歛黛別重闈 網斷蛛猶織 梁春燕不歸 那堪回首處 江步野棠飛

亂魯負虛名 遊秦感甯生 候驚丞相喘 用識葛盧鳴 黍稷滋農具 軒車乏道情 近來筋力退 一志在歸耕

煙滅石樓空 悠悠永夜中 虛心怯秋雨 豔質畏飄風 向壁殘花碎 侵堦墜葉紅 還如失羣鶴 飲恨在雕籠

碧水色堪染 白蓮香正濃 分飛俱有恨 此別幾時逢 藕隱玲瓏玉 花藏縹緲容 何當假雙翼 聲影暫相從

西望吳王國 雲書鳳字牌 連江起珠帳 擇地葬金釵 滿地紅心草 三層碧玉階 春風無處所 悽恨不勝懷

泣葬一枝紅 生同死不同 金鈿墜芳草 香繡滿春風 舊日聞簫處 高樓當月中 梨花寒食夜 深閉翠微宮

度關悲失志 萬緒亂心機 下坂馬無力 掃門塵滿衣 計謀多不就 心口自相違 已作羞歸計 還勝羞不歸

月斜寒露白 此夕去留心 酒至添愁飲 詩成和淚吟 離歌悽鳳管 別鶴怨瑤琴 明夜相思處 秋風吹半衾

謀身非不早 其奈命來遲 舊友皆霄漢 此身猶路岐 北風微雪後 晚景有雲時 惆悵清江上 區區趁試期

急風吹緩箭 弱手馭強弓 欲高飜復下 應西還更東 十迴俱著地 兩手幷擎空 借問誰爲此 乃應是宋公

有恥宿龍門 精彩先瞰渾 眼瘦呈近店 睡響徹遙林 埒囊將舊識 製被異新婚 誰言驄馬使 飜作蟄熊蹲

崔生犯夜行 武候正嚴更 幞頭拳下落 高髻掌中擎 杖迹胸前出 繩文腕後生 愁人不惜夜 隨意曉參橫

武陵敬愛客 終宴不知疲 遣共渾王飲 錯宴延陀兒 始被鴻臚識 終蒙御史知 精神既如此 長歎復何爲

臺閣神仙地 衣冠君子鄉 昨朝猶對坐 今日忽云亡 魂隨司命鬼 魄逐見閻王 此時罷歡笑 無復向朝堂

何事最堪悲 雲娘只首奇 瘦拳拋令急 長嘯出歌遲 只見肩侵鬢 唯憂骨透皮 不須當戶立 頭上有鍾馗

拄杖欲似乃 播笏還似及 逆風盪雨行 面乾頂額溼 著衣牀上坐 肚緩脊皮急 城門爾許高 故自匍匐入

道士黃山隱 輕人復重財 太山將比甑 東海只容杯 綠綬藏雲帔 烏巾換鹿胎 黃泉六箇鬼 今夜待君來

前得尹佛子 後得王癩獺 判事驢齩瓜 喚人牛嚼沫 見錢滿面喜 無鏹從頭喝 常逢餓夜叉 百姓不可活

莫問江南事 江南事可憑 抱雞升寶位 跨犬出金陵 子建司南位 安仁秉夜燈 東鄰嬌小女 騎虎渡河冰

九日重陽節 三秋季月殘 菊花催晚氣 萸房辟早寒 霜濃鷹擊遠 霧重雁飛難 誰憶龍山外 蕭條邊興闌

日掩鴻都夕 河低亂箭移 蟲飛明月戶 鵲繞落花枝 蘭襟帳北壑 玉匣鼓文漪 聞有啼鶯處 暗幄曉雲披

京鎮周天險 東南作北關 埭橫江曲路 戍入海中山 望越心初切 思秦鬢已斑 空憐上林雁 朝夕待春還

聞君陌上來 歌管沸相催 孤月連明照 千燈合暗開 寶裝遊騎出 香繞看車迴 獨有歸閑意 春庭伴落梅

珠闕崑山遠 銀宮漲海懸 送君從此路 城郭幾千年 雲霧含丹景 桑麻覆細田 笙歌未盡曲 風馭獨泠然

出豫垂佳節 憑高陟梵宮 皇心滿塵界 佛迹現虛空 日月宜長壽 天人得大通 喜聞題寶偈 受記莫由同

巫峽裴回雨 陽臺淡蕩雲 江山空窈窕 朝暮自紛氳 螢色寒秋露 猨啼清夜聞 誰憐夢魂遠 腸斷思紛紛

籬中犬迎吠 出屋候柴扉 歲晏輸井稅 山村人暮歸 晚田始家食 餘布成我衣 對此能無事 勞君問是非

上方偏可適 季月況堪過 遠近人都至 東西山色多 夕陽留逕草 新葉變庭柯 已度清明節 春愁如客何

枝聳碧雲端 根侵蘚壁盤 幾經良匠顧 猶作散材看 雪積花開少 風多子落乾 空存後凋色 歲晚出林巒

南溪老病客 相見下肩輿 近髮看烏帽 催蓴煮白魚 宅中平岸水 身外滿牀書 憶爾才名叔 含悽意有餘

行當臘候晚 共惜歲陰殘 聞道巴山遠 如何蜀路難 荒林藏積雪 亂石起驚湍 君有親人術 應令勞者安

能知出世法 詎有在家心 南院開門送 東山策杖尋 經年期故里 及夏到空林 念遠長勞望 朝朝草色深

試上江樓望 初逢山雨晴 連空青嶂合 向晚白雲生 俊美要殊觀 蕭條見遠情 情來不可極 日暮水流清

芳藍滋匹帛 人力半天經 浸潤加新氣 光輝勝本清 還同冰出水 不共草爲螢 翻覆衣襟上 偏知造化靈

暝從石門宿 搖落四岩空 潭月漾山足 天河瀉澗中 杉松寒似雨 猨鳥夕驚風 獨臥不成寐 蒼然想謝公

逐勝不怯寒 秋山閑獨登 依稀小徑通 深處逢來僧 側右擁寒溜 欹松懸古藤 明書問知友 興詠將誰能

積潦池新漲 頹垣址舊高 怒蛙橫飽腹 鬬雀墮輕毛 碧瘦三稜草 紅鮮百葉桃 幽棲日無事 痛飲讀離騷

冷氣清金虎 兵威壯鐵冠 揚旌川色暗 吹角水風寒 人對輜軿醉 花垂睥睨殘 羨歸丞相閣 空望舊門闌

僻巷新苔徧 空庭弱柳垂 井欄防穉子 盆水試鵝兒 喜客加籩食 邀僧長路棋 未能拋世事 除此更何爲

玉座臨新歲 朝盈萬國人 火連雙闕曉 仗列五門春 瑞雪銷鴛瓦 祥光在日輪 天顏不敢視 稱慶拜空頻

六月火雲散 蟬聲鳴樹梢 秋風豈便借 客思已蕭條 傾國三年別 煙霞一路遙 行人斷消息 更上灞陵橋

閑來竹亭賞 賞極蘂珠宮 葉已盡餘翠 花纔半展紅 媚欺桃李色 香奪綺羅風 每到春殘日 芳華處處同

野步晚悠悠 山光澹早秋 遠空淪日脚 多稼沒人頭 古木蟬齊噪 深塍水慢流 幽居迴不近 秋策却堪愁

緩步出居處 過原邊雁行 夕陽投草木 遠水迎蒼茫 野寺同蟾宿 雲溪劚藥嘗 蕭條霜景暮 極目盡堪傷

爲此疎名路 頻來訪遠松 孤標宜雪後 每見憶山中 靜影生幽蘚 寒聲入迥空 何年植茲地 曉夕動清風

翠色凜空庭 披衣獨繞行 取從山頂嶮 栽得道心生 未弱幽泉韻 焉論別木聲 霜天殘月在 轉影入池清

昨日尊前折 萬人酣曉香 今朝籬下見 滿地委殘陽 得失片時痛 榮枯一歲傷 未將同腐草 猶更有重霜

人過梅嶺上 歲歲北風寒 落日孤舟去 青山萬里看 猿聲湘水靜 草色洞庭寬 已料生涯事 只應持釣竿

南去遠三京 三湘五月行 巴江雪水下 楚澤火雲生 向野聊中飲 乘涼探暮程 離懷不可說 已近峽猨聲

却共孤雲去 高眠最上峰 半湖乘早月 中路入疏鐘 秋盡蟲聲急 夜深山雨重 當時同隱者 分得幾株松

野店星河在 行人道路長 孤燈憐宿處 斜月厭新裝 草色多寒露 蟲聲似故鄉 清秋無限恨 殘菊過重陽

風慢日遲遲 拖煙拂水時 惹將千萬恨 繫在短長枝 骨輭張郎瘦 腰輕楚女飢 故園歸未得 多少斷腸思

褭風驚未定 溪影晚來寒 不得重陽節 虛將滿把看 神仙誰采掇 煙雨惜彫殘 牧豎樵童看 應教愛爾難

桂華窮北陸 荆豔作東鄰 殘妝欲送曉 薄衣已迎春 舉袖爭流雪 分歌競繞塵 不應將共醉 年去遠催人

縞帶與綸巾 輕舟漾赤門 千迴紫萍岸 萬頃白蓮村 荷露傾衣袖 松風入髻根 瀟疎今若此 爭不盡餘尊

雞報已判春 中年抱疾身 曉催庭火暗 風帶寺幡新 多慮無成事 空休是吉人 梅花浮壽酒 莫笑又移巡

浮世仍逢亂 安排賴佛書 勞生中壽少 抱疾上昇疎 日暖人逢鹿 園荒雪帶鋤 知非今又過 蘧瑗最憐渠

雪鬢不禁鑷 知非又此年 退居還有旨 榮路免妨賢 落落鳴蛩鳥 晴霞度雁天 自無佳節興 依舊菊籬邊

金石皆銷鑠 賢愚共網羅 達從詩似偈 狂覺哭勝歌 高燕凌鴻鵠 枯槎壓芰荷 此中無別境 此外是閑魔

複道朝延火 嚴城夜漲塵 驊騮思故第 鸚鵡失佳人 禁漏虛傳點 妖星不振辰 何當迴萬乘 重覩玉京春

朦朧南溟月 洶湧出雲濤 下射長鯨眼 遙分玉兔毫 勢來牛斗動 路越宵冥高 竟夕瞻光影 昂頭把白醪

玉蘂兩高樹 相輝松桂旁 向來塵不雜 此夜月仍光 秀掩叢蘭色 豔吞穠李芳 世人嫌具美 何必更清香

新蓮映多浦 迢遞綠塘東 靜影搖波日 寒香映水風 金塵飄落蘂 玉露洗殘紅 看著餘芳少 無人問的中

小齋廬阜石 寄自沃洲僧 山客勞攜笈 幽人自得朋 瘦雲低作段 野浪凍成雲 便可同清話 何須有物憑

春風向楊柳 能事盡風流 有意疑張緒 無情見莫愁 依然金谷在 寧免武昌偷 前路難回首 何須苦映樓

亂後寄僧居 看花恨有餘 香宜閑靜立 態似別離初 朵密紅相照 欄低畫不如 狂風任吹却 最共野人疎

早被嬋娟誤 欲妝臨鏡慵 承恩不在貌 教妾若爲容 風暖鳥聲碎 日高花影重 年年越溪女 相憶採芙蓉

一葉野人舟 長將載酒游 夜來吟思苦 江上月華秋 曉露滿紅蓼 輕波颺白鷗 漁翁似有約 相伴釣中流

一宿白雲根 時經採麝村 數峰雖似蜀 當晝不聞猨 馬立溪沙淺 人爭閣道喧 明朝棄襦罷 步步入金門

我泛鏡湖日 未生千里蓴 時無賀賓客 誰識謫仙人 吟對四時雪 憶遊三島春 惡聞忘越事 洗耳大江濱

誰憐孤峭質 移在太湖心 出得風波外 任他池館深 不同花逞豔 多媿竹垂陰 一片至堅操 那憂歲月侵

山立秪盈尋 高奇藥圃陰 風濤打欲醉 巖穴蟄方深 蘚點晴偏綠 蛩藏曉競吟 歲寒終不變 堪比古人心

徒勞水府尋 宛在玉堂陰 蘭圃安雖窄 盆池映轉深 山僧來盡愛 詩客見先吟 若是買花者 年年不計心

片石陶真性 非爲麴糵昏 爭如累月醉 不笑獨醒人 積疊莓苔色 交加薜荔根 至今重九日 猶待白衣魂

芍藥承春寵 何曾羨牡丹 麥秋能幾日 穀雨只微寒 妬態風頻起 嬌妝露欲殘 芙蓉浣紗伴 長恨隔波瀾

方塘清曉鏡 獨照玉容秋 蠹芰不相採 歛蘋空自愁 日斜還顧影 風起強垂頭 芳意羨何物 雙雙鸂鶒游

孤根生遠岳 移植翠枝添 自秉雪霜操 任他蜂蝶嫌 微陰連迥竹 清韻入疎簾 聳勢即空碧 時人看莫厭

得地已經歲 清音晝夜聞 根涵舊山土 葉間近溪雲 野鶴望長遠 庭花笑不羣 須知搖落後 衆木始能分

十六勝三五 中天照大荒 秪訛些子緣 應號沒多光 桂老猶全在 蟾深未煞忙 難期一年事 到曉泥詩章

兀兀坐無味 思量誰與隣 數星深夜火 一箇遠鄉人 雁翥天微雪 風號樹欲春 愁章自難過 不覺苦吟頻

龍墀初立仗 鴛鷺列班行 元日燕脂色 朝天樺燭香 表章堆玉案 繒帛滿牙牀 三百年如此 無因及我唐

九十日秋色 今秋已十分 孤光吞列宿 四面絕微雲 衆木排疎影 寒流疊細紋 遙遙望丹桂 心緒更紛紛

桐廬江水閑 終日對柴關 因想別離處 不知多少山 釣舟春岸闊 庭樹晚煙還 莫便求棲隱 桂枝堪恨顏

溪山盡日行 方聽遠鐘聲 入院逢僧定 登樓見月生 露垂羣木潤 泉落一巖清 此景關吾事 通宵寐不成

高樓臨古岸 野步晚來登 江水因寒落 山雲爲雪凝 遠村雖入望 危檻不堪凭 親老未歸去 鄉愁徒自興

玉燭傳佳節 陽和應此辰 土牛呈歲稔 綵燕表年春 臘盡星回次 寒餘月建寅 梅花將柳色 偏思越鄉人

水色昏猶白 霞光暗漸無 風荷搖破扇 波月動連珠 蟋蟀啼相應 鴛鴦宿不孤 小僮頻報夜 歸步尚踟躕

無成歸故國 上馬亦高歌 況是飛鳴後 殊爲喜慶多 暑消嵩岳雨 涼吹洞庭波 莫使閑吟去 須期接盛科

結束何妨早 將行四顧頻 山前猶見月 陌上未逢人 遠樹動宿鳥 危橋怯病身 漸明恆自慰 應免復迷津

有山來便有 萬丈落雲端 霧噴千巖濕 雷傾九夏寒 圖中僧寫去 湖上客迴看 却羨爲猨鶴 飛鳴近碧湍

意態天生異 轉看看轉新 百花休放豔 三月始爲春 蝶死難離檻 鶯狂不避人 其如豪貴地 清醒復何因

年年三月裏 隨處自悠揚 雨過渾疑盡 風來特地狂 入花蜂有礙 遮水燕無妨 苦是添離思 青門道路長

何處不相見 煙苗捧露心 萋萋綠遠水 苒苒在空林 野吹閑搖闊 遊人醉臥深 南朝古城裏 碑石又應沈

底物最牽吟 秋苔獨自尋 何時連夜雨 疊翠滿松陰 湘岸荒祠靜 吳宮古砌深 侯門還可惜 長被馬蹄侵

蘢葱二月初 青軟自相紆 意態花猶少 風流木更無 影繁晴陌上 煙重古城隅 煬帝河聲裏 幾番榮又枯

簇簇互相遮 閑看實可嗟 藉多雖是葉 栽盛不如花 春綠暗連麥 秋乾暮立鴉 舊鄉曾種得 經亂屬誰家

林下事無非 塵中竟不知 白雲深擁我 青石合眠誰 山靜擣靈藥 夜閑論古詩 此來親羽客 何日變枯髭

湘西斜日邊 峭入幾尋天 翠落重城內 屏開萬戶前 崖崚危濺瀑 林罅靜通仙 誰肯功成後 相攜掃石眠

千古海門石 移歸吟叟居 竅腥蛟出後 形瘦浪衝餘 工語寧無玉 僧知忽有書 好期仙者叱 變化向庭隅

廢功看不已 醉起又持杯 數日簾常卷 中宵雨忽來 淒涼無戲蝶 零落在蒼苔 造化根難問 令人首可迴

世上紅蕉異 因移萬里根 艱難離瘴土 瀟灑入朱門 葉戰青雲韻 花零宿露痕 長安多未識 誰想動吟魂

地祇逃秀境 神化或殷雷 裂漢媧補合 高峰劒躍開 即今新定業 何世不遺才 若是浮名道 須言有禍胎

雞調扶桑枝 秋空隱少微 闊雲霞並曜 高日月爭輝 若厥開天道 同初發帝機 以言當代事 閑闢紫宸扉

片石露寒色 先生遺素風 醉眠芳草合 吟起白雲空 道出乾坤外 聲齊日月中 我知彭澤後 千載與誰同

九陌雲初霽 皇衢柳已新 不同天苑景 先得日邊春 色淺微含露 絲輕未惹塵 一枝方欲折 歸去及茲晨

駕鶴排朱霧 乘鸞入紫煙 凌晨味潭菊 薄暮翫峰蓮 玉葉低梁下 金飀引窗前 嘯傲雲霞際 留情鱗羽年

珍木鬱清池 風荷左右披 淺觴寧及醉 慢舸不知移 蔭林簟光冷 照流簪影攲 胡爲獨羈者 雪涕向漣漪

故國海雲端 歸寧便整鞍 里榮身上蒨 省罷手中蘭 燒急平蕪廣 風悲古木寒 謝公山色在 朝夕共誰觀

羅浮多勝境 夢到固無因 知有長生藥 誰爲不死人 根雖盤地脉 勢自倚天津 未便甘休去 須棲老此身

寂寞人偏重 無心媿牡丹 秋風凋不得 流水泛應難 怪石從教徧 幽庭一任盤 若逢公子顧 重疊是朱欄

可憐同百草 況負雪霜姿 歌舞地不尚 歲寒人自移 堦除添冷淡 毫末入思惟 盡道生雲洞 誰知露嶮巇

幽芳無處無 幽處恨何如 倦客傷歸思 春風滿舊居 晚煙迷杳靄 朝露健扶疎 省傍靈光看 殘陽少皡區

空江平野流 風島葦颼颼 殘日銜西塞 孤帆向北洲 邊鴻渡漢口 楚樹出吳頭 終日高雲裏 身依片石休

澄澈照人膽 深山只一般 來難窮處所 心去助波瀾 砌曲夜聲苦 窗虛客夢闌 無心誰肯愛 時有老僧看

始好步青苔 蟬聲且莫催 辛勤來到此 容易便言迴 遠水月未上 四方雲正開 更堪逢道侶 特地話天台

積翠異諸嶽 令人看莫休 有時經暮雨 獨得倚高樓 雲外僧應老 林間水正秋 到頭歸隱處 豈在問嵩丘

一自虎掊得 清聲四遠流 眾人憐爾處 長夜洗心頭 出谷花隨去 背巖猨下偷 林邊落江徼 風起雨翛翛

誰此種秋色 令人看莫窮 正垂雲夢雨 不奈洞庭風 昔出長安道 獨遊隋苑東 當時今日思 須信苦相同

竊慕隱淪道 所歡巖穴居 誰言忝休命 遂入承明廬 物情不可易 幽中未嘗攄 幸見終南山 岧嶢凌太虛

青靄長不滅 白雲閑卷舒 悠然相探討 延望空躊躕 迹繫心無極 神超興有餘 何當解維縶 永託逍遙墟

白首南朝女 愁聽異域歌 收兵頡利國 飲馬胡盧河 毳布腥膻久 穹廬歲月多 雕窠城上宿 吹笛淚滂沱

祖席駐征櫂 開帆候信潮 隔筵桃葉泣 吹管杏花飄 船去鷗飛閣 人歸塵上橋 別離惆悵淚 江路濕紅蕉

新月曲如眉 未有團圞意 紅豆不堪看 滿眼相思淚 終日劈桃穰 人在心兒裏 兩朵隔牆花 早晚成連理

慢綰青絲髮 光砑吳綾韈 牀上小熏籠 韶州新退紅 叵耐無端處 捻得從頭汙 惱得眼慵開 問人閑事來

漠漠秋雲澹 紅藕香侵檻 枕倚小山屏 金鋪向晚扃 睡起橫波慢 獨望情何限 衰柳數聲蟬 魂銷似去年

岸柳垂金線 雨晴鸎百轉 家住綠楊邊 往來多少年 馬嘶芳草遠 高樓簾半卷 歛袖翠蛾攢 相逢爾許難

煙雨晚晴天 零落花無語 難話此時心 梁燕雙來去 琴韻對薰風 有恨和情撫 腸斷斷弦頻 淚滴黃金縷

寂寞畫堂空 深夜垂羅幕 燈暗錦屏欹 月冷珠簾薄 愁恨夢難成 何處貪歡樂 看看又春來 還是長蕭索

暮煙籠蘚砌 戟門猶未閉 盡日醉尋春 歸來月滿身 離鞍偎繡袂 墜巾花亂綴 何處惱佳人 檀痕衣上新

竟日畫堂歡 入夜重開宴 翦燭蠟煙香 促席花光顫 待得月華來 滿院如鋪練 門外簇驊騮 直待更深散

深秋更漏長 滴盡銀臺燭 獨步出幽閨 月晃波澄綠 菱荷風乍觸 一對鴛鴦宿 虛櫂玉釵驚 驚起還相續

門外猧兒吠 知是蕭郎至 剗襪下香階 冤家今夜醉 扶得入羅幃 不肯脫羅衣 醉則從他醉 還勝獨睡時

平子歸田處 園林接汝濆 落花開戶入 啼鳥隔窗聞 池淨流春水 山明斂霽雲 晝遊仍不厭 乘月夜尋君

飄颻宕渠域 曠望蜀門隈 水共三巴遠 山隨八陣開 橋形疑漢接 石勢似煙迴 欲下他鄉淚 猿聲幾處催

不歸江畔久 舊業已凋殘 露草蟲絲溼 湖泥鳥跡乾 買山開客舍 選竹作漁竿 何必勞州縣 驅馳効一官

吾憐曾家子 昔有投杼疑 吾憐姬公旦 非無鴟鴞詩 臣子竭忠孝 君親惑讒欺 萋斐離骨肉 含愁興此辭

昔日公冶長 非罪遇縲絏 聖人降其子 古來歎獨絕 我無毫髪瑕 苦心懷冰雪 今代多秀士 誰能繼明轍

黃鶴佐丹鳳 不能羣白鷴 拂雲遊四海 弄影到三山 遙憶君軒上 來下天池間 明珠世不重 知有報恩環

合殿春應早 開箱綵預知 花迎宸翰發 葉待御筵披 梅訝香全少 桃驚色頓移 輕生承剪拂 長伴萬年枝

素滻接宸居 青門盛祓除 摘蘭喧鳳野 浮藻溢龍渠 苑蝶飛殊懶 宮鶯囀不疎 星移天上入 歌舞向儲胥

周王甲子旦 漢后德陽宮 灑瑞天庭裏 驚春御苑中 氛氳生浩氣 颯杳舞回風 宸藻光盈尺 賡歌樂歲豐

九重馳道出 三巳禊堂開 畫鷁中流動 青龍上苑來 野花飄御座 河柳拂天杯 日晚迎祥處 笙鏞下帝臺

今春芳苑遊 接武上瓊樓 宛轉縈香騎 飄颻拂畫毬 俯身迎未落 迴轡逐傍流 秖爲看花鳥 時時誤失籌

御氣幸金方 憑高薦羽觴 魏文頒菊蕋 漢武賜萸房 秋變銅池色 晴添銀樹光 年年重九慶 日月奉天長

除夜子星回 天孫滿月杯 詠歌麟趾合 簫管鳳雛來 歲炬常然桂 春盤預折梅 聖皇千萬壽 垂曉御樓開

山中氣色和 宸賞第中過 輦路披仙掌 帷宮拂帝蘿 泉臨香澗落 峰入翠雲多 無異登玄圃 東南望白河

金牓扶丹掖 銀河屬紫閽 那堪將鳳女 還以嫁烏孫 玉就歌中怨 珠辭掌上恩 西戎非我匹 明主至公存

紫鳳真人府 斑龍太上家 天流芝蓋下 山轉桂旗斜 聖藻垂寒露 仙杯落晚霞 唯應問王母 桃作幾時花

九門開洛邑 雙闕對河橋 白日青春道 軒裳半下朝 乘羊稚子看 拾翠美人嬌 行樂歸恆晚 香塵撲地遙

西北五花驄 來時道向東 四蹄碧玉片 雙眼黃金瞳 鞍上留明月 嘶間動朔風 借君馳沛艾 一戰取雲中

昔年分鼎地 今日望陵臺 一旦雄圖盡 千秋遺令開 綺羅君不見 歌舞妾空來 恩共漳河水 東流無重回

月皎風泠泠 長門次掖庭 玉階聞墜葉 羅幌見飛螢 清露凝珠綴 流塵下翠屏 妾心君未察 愁歎劇繁星

巫山峯十二 合沓隱昭回 俯眺琵琶峽 平看雲雨臺 古槎天外倚 瀑水日邊來 何忍猿啼夜 荆王枕席開

神女向高唐 巫山下夕陽 裴回作行雨 婉孌逐荆王 電影江前落 雷聲峽外長 霽雲無處所 臺館曉蒼蒼

巫山高不極 合沓狀奇新 暗谷疑風雨 陰崖若鬼神 月明三峽曙 潮滿九江春 爲問陽臺客 應知入夢人

秋近雁行稀 天高鵲夜飛 妝成應懶織 今夕渡河歸 月皎宜穿線 風輕得曝衣 來時不可覺 神驗有光輝

鐵馬三軍去 金閨二月還 邊愁離上國 春夢失陽關 池水琉璃淨 園花玳瑁斑 歲華空自擲 憂思不勝顏

肅肅蓮花界 熒熒貝葉宮 金人來夢裏 白馬出城中 湧塔初從地 焚香欲遍空 天歌應春籥 非是爲春風

天使下西樓 光含萬象秋 臺前疑挂鏡 簾外似懸鉤 張尹將眉學 班姬取扇儔 佳期應借問 爲報在刀頭

仙媛乘龍夕 天孫捧雁來 可憐桃李樹 更遶鳳皇臺 燭送香車入 花臨寶扇開 莫令銀箭曉 爲盡合歡杯

隴山飛落葉 隴雁度寒天 愁見三秋水 分爲兩地泉 西流入羗郡 東下向秦川 征客重回首 肝腸空自憐

漢月生遼海 朣朧出半暉 合昏玄菟郡 中夜白登圍 暈落關山迥 光含霜霰微 將軍聽曉角 戰馬欲南歸

玉窗朝日暎 羅帳春風吹 拭淚攀楊柳 長條踠地垂 白花飛歷亂 黃鳥思參差 妾自肝腸斷 傍人那得知

鐵騎幾時回 金閨怨早梅 雪寒花已落 風暖葉應開 夕逐新春管 香迎小歲杯 盛時何足貴 書裏報輪臺

青玉紫騮鞍 驕多影屢盤 荷君能剪拂 躞蹀噴桑乾 踠足追奔易 長鳴遇賞難 摐金一萬里 霜露不辭寒

制書下關右 天子問回中 壇墠經過遠 威儀侍從雄 黃麾搖晝日 青幰曳松風 迴望甘泉道 龍山隱漢宮

非君惜鸞殿 非妾妬蛾眉 薄命由驕虜 無情是畫師 嫁來胡地日 不並漢宮時 心苦無聊賴 何堪馬上辭

十年通大漠 萬里出長平 寒日生戈劒 陰雲拂斾旌 飢烏啼舊壘 疲馬戀空城 辛苦臯蘭北 胡霜損漢兵

粉席秋期緩 針樓別怨多 奔龍爭度日 飛鵲亂填河 失喜先臨鏡 含羞未解羅 誰能留夜色 來夕倍還梭

落葉驚秋婦 高砧促暝機 蜘蛛尋月度 螢火傍人飛 清鏡紅埃入 孤燈綠焰微 怨啼能至曉 獨自懶縫衣

妾家臨渭北 春夢著遼西 何苦朝鮮郡 年年事鼓鼙 燕來紅壁語 鶯向綠窗啼 爲許長相憶 闌干玉筯齊

聞道黃龍戍 頻年不解兵 可憐閨裏月 長在漢家營 少婦今春意 良人昨夜情 誰能將旗鼓 一爲取龍城

宮女憐芳樹 裁花競早榮 寒依刀尺盡 春向綺羅生 弱蔕盤絲發 香蕤結素成 纖枝幸不棄 長就玉階傾

西禁青春滿 南端皓月微 千廬宵駕合 五夜曉鐘稀 星斗橫綸閣 天河度瑣闈 煙光章奏裏 紛向夕郎飛

聞道清明近 春闈向夕闌 行遊晝不厭 風物夜宜看 斗柄更初轉 梅香暗裏殘 無勞秉華燭 晴月在南端

雞鳴朝謁滿 露白禁門秋 爽氣臨旌戟 朝光暎冕旒 河宗來獻寶 天子命焚裘 獨負池陽議 言從建禮遊

書報天中赦 人從海上聞 九泉開白日 六翮起青雲 質幸恩先貸 情孤枉未分 自憐涇渭別 誰與奏明君

符傳有光輝 諠諠出帝畿 東隣借山水 南陌駐驂騑 握手涼風至 當歌秋日微 高幨去勿緩 人吏待霜威

古人貴將命 之子出輶軒 受委當不辱 隨時敢贈言 朔途際遼海 春思繞轘轅 安得回白日 留歡盡綠樽

棠棣日光輝 高襟應序歸 來成鴻雁聚 去作鳳皇飛 細草乘輕傳 驚花慘別衣 灞亭春有酒 岐路惜芬菲

弱冠相知早 中年不見多 生涯在王事 客鬢各蹉跎 良守初分岳 嘉聲即潤河 還從漢闕下 傾耳聽中和

一臺推往妙 三史佇來修 應宰鳧還集 辭郎雉少留 郊筵乘落景 亭傳理殘秋 願以弦歌暇 芝蘭想舊遊

碧海開龍藏 青雲起雁堂 潮聲迎法鼓 雨氣濕天香 樹接前山暗 溪承瀑水涼 無言謫居遠 清淨得空王

長歌遊寶地 徙倚對珠林 雁塔風霜古 龍池歲月深 紺園澄夕霽 碧殿下秋陰 歸路煙霞晚 山蟬處處吟

洞壑仙人館 孤峰玉女臺 空濛朝氣合 窈窕夕陽開 流澗含輕雨 虛巖應薄雷 正逢鸞與鶴 歌舞出天來

解纜春風後 鳴榔曉漲前 陽烏出海樹 雲雁下江煙 積氣衝長島 浮光溢大川 不能懷魏闕 心賞獨泠然

獨遊千里外 高臥七盤西 曉月臨窗近 天河入戶低 芳春平仲綠 清夜子規啼 浮客空留聽 褒城聞曙雞

小度巫山峽 荆南春欲分 使君灘上草 神女館前雲 樹悉江中見 猿多天外聞 別來如夢裏 一想一氛氳

昨夜南亭望 分明夢洛中 室家誰道別 兒女案嘗同 忽覺猶言是 沈思始悟空 肝腸餘幾寸 拭淚坐春風

峴北焚蛟浦 巴東射雉田 歲時宜楚俗 耆舊在襄川 憶昨經過處 離今二十年 因君訪生死 相識幾人全

咸陽秦帝居 千載坐盈虛 版築林光盡 壇場霤聽疎 野橋疑望日 山火類焚書 唯有驪峰在 空聞厚葬餘

霏霏日搖蕙 騷騷風灑蓮 時芳固相奪 俗態豈恆堅 恍忽夜川裏 蹉跎朝鏡前 紅顏與壯志 太息此流年

日南椰子樹 香褭出風塵 叢生調木首 圓實檳榔身 玉房九霄露 碧葉四時春 不及塗林果 移根隨漢臣

何許乘春燕 多知辨夏臺 三時欲併盡 雙影未嘗來 食蕋嫌叢棘 銜泥怯死灰 不如黃雀語 能雪冶長猜

聖人宥天下 幽鑰動圜狴 六甲迎黃氣 三元降紫泥 籠僮上西鼓 振迅廣陽雞 歌舞將金帛 汪洋被遠黎

去歲投荒客 今春肆眚歸 律通幽谷暖 盆舉太陽輝 喜氣迎冤氣 青衣報白衣 還將合浦葉 俱向洛城飛

十里絳山幽 千年汾水流 碑傳門客建 劒是故人留 隴樹烟含夕 山門月對秋 古來鐘鼎盛 共盡一蒿丘

偕老言何謬 香魂事永違 潘魚從此隔 陳鳳宛然飛 埋鏡泉中暗 藏鐙地下微 猶憑少君術 彷彿覩容輝

彤史佳聲載 青宮懿範留 形將鸞鏡隱 魂伴鳳笙遊 送馬嘶殘日 新螢落晚秋 不知蒿里曙 空見隴雲愁

抑鬱何以歡 陰氛亦登望 孤島輕霧裏 行舟白波上 目勞西北雲 心醉東南嶂 昔日青谿子 胡然此無狀

爲吏恩猶舊 投沙惠此蒙 江邊悠爾處 泗上宛然同 訪道精言合 論經大義通 鳴琴有真氣 況已沐清風

政理常多暇 方舟此泝洄 吹笙虛洞荅 舉楫便風催 山暗雲猶辨 潭幽月稍來 清谿無數曲 未盡莫先迴

煙靄夕微蒙 幽灣賞未窮 艤舟待初月 褰幌招遠風 鶴聲聒前浦 漁火明暗叢 東山雲壑意 不謂爾來同

江上多山水 招要步馬來 琴將天籟合 酒共鳥聲催 巖坐攀紅藥 谿行愛綠苔 所懷非此地 遊望亦裴回

美酒值芳春 醒餘氣益真 降歡時倒履 乘興偶翻巾 徐榻思方建 左車理自均 傲然歌一曲 一醉濯纓人

語別意淒淒 零陵湘水西 佳人金谷返 愛子洞庭迷 舊館逢花發 他山值鳥啼 江天千里望 誰見綠蘋齊

君子每垂眷 江山共流眄 水遠林外明 巖近霧中見 終日西北望 何處是京縣 屢登高春臺 徒使淚如霰

熊軾巴陵地 鷁舟湘水潯 江山與勢遠 泉石自幽深 杳靄入天壑 冥茫見道心 超然無俗事 清宴有空林

五載朝天子 三湘逢舊僚 扁舟方輟櫂 清論遂終朝 遠樹煙間沒 長江地際遙 帝城馳夢想 歸帆滿風飆

春山臨遠壑 水木自幽清 夙昔懷微尚 茲焉一放情 雲間聽弄鳥 煙上摘初英 地僻方無悶 逾知道思精

重陽初啟節 無射正飛灰 寂寞風蟬至 連翩霜鴈來 山棠紅葉下 岸菊紫花開 今日桓公座 多愧孟嘉才

長沙辭舊國 洞庭逢故人 薰蘭敦久要 披霧轉相親 歲月空嗟老 江山不惜春 忽聞黃鶴曲 更作白頭新

平生共風月 倏忽間山川 不期交淡水 暫得欵忘年 興逸方罷釣 帆開欲解船 離心若危斾 朝夕爲君懸

北竹青桐北 南桐綠竹南 竹林君早愛 桐樹我初貪 鳳栖桐不媿 鳳食竹何慙 棲食更如此 餘非鳳所堪

江如曉天靜 石似暮雲張 征帆一流覽 宛若巫山陽 楚客思歸路 秦人謫異鄉 猨鳴孤月夜 再使淚霑裳

巫山高不極 合沓狀奇新 暗谷疑風雨 陰崖若鬼神 月明三峽曉 潮滿九江春 爲問陽臺客 應知入夢人

傍海皆荒服 分符重漢臣 雲山百越路 市井十洲人 執玉來朝遠 還珠入貢頻 連年不見雪 到處即行春

長門落景盡 洞房秋月明 玉階草露積 金屋網塵生 妾妬今應改 君恩惜未平 寄語臨邛客 何時作賦成

郡北乘流去 花間竟日行 海魚朝滿市 江鳥夜喧城 讓酒非關病 援琴不在聲 應緣五斗米 數日滯淵明

西掖馳名久 東陽出守時 江山婺女分 風月隱侯詩 別恨雙溪急 留歡五馬遲 迴舟暎沙嶼 未遠剩相思

南國多佳人 莫若大堤女 玉牀翠羽帳 寶袜蓮花距 魂處自目成 色授開心許 迢迢不可見 日暮空愁予

綺閣雲霞滿 芳林草樹新 鳥驚疑欲曙 花笑不關春 山對彈琴客 谿留垂釣人 請看車馬客 行處有風塵

泰伯玄風遠 延州德讓行 闔棺追大節 樹羽冊鴻名 地戶迎天仗 皇階失帝兄 還聞漢明主 遺劒泣東平

紫陌開行樹 朱城出晚霞 猶憐慣去國 疑是夢還家 風弱知催柳 林青覺待花 交親望歸騎 幾處擁年華

金鼎屬元方 璅闈連季常 畏盈聊出守 分命乃維良 曉騎辭朝遠 春帆向楚常 賢哉謙自牧 天下詠餘芳

蕩子戍遼東 連年信不通 塵生錦步障 花送玉屏風 只怨紅顏改 寧辭玉簟空 繫書春雁足 早晚到雲中

零落嗟殘命 蕭條託勝因 方燒三界火 遽洗六情塵 隔嶺天花發 凌空月殿新 誰令鄉國夢 終此學分身

九陌連燈影 千門度月華 傾城出寶騎 匝路轉香車 爛熳惟愁曉 周游不問家 更逢清管發 處處落梅花

遊客三江外 單棲百慮違 山川憶處近 形影夢中歸 夜月明虛帳 秋風入擣衣 從來不慣別 況屬鴈南飛

穠華從婦道 釐降適諸侯 河漢天孫合 瀟湘帝子遊 關雎方作訓 鳴鳳自相求 可歎凌波迹 東川遂不流

舜華徂北渚 宸思結南陽 盩綬哀榮備 游軒寵悼彰 三川謀遠日 八水宅連岡 無復秦樓上 吹簫下鳳皇

鑾輿上碧天 翠帟拖晴煙 絕崿紆仙徑 層巖敞御筵 雲披丹鳳闕 日下黑龍川 更覩南熏奏 流聲入管弦

令節重遨遊 分鑣應綵毬 驂驔廻上苑 蹀躞繞通溝 影就紅塵沒 光隨赭汗流 賞闌清景暮 歌舞樂時休

玉府凌三曜 金壇駐六龍 綵旒懸倒景 羽蓋偃喬松 玄圃靈芝秀 華池瑞液濃 謬因沾舜渥 長願奉堯封

紫漢秦樓敞 黃山魯館開 簪裾分上席 歌舞列平臺 馬既如龍至 人疑學鳳來 幸茲聯棣萼 何以接鄒枚

廣化三邊靜 通煙四海安 還將膝下愛 特副域中歡 聖念飛玄藻 仙儀下白蘭 日斜征蓋沒 歸騎動鳴鸞

剪綵迎初候 攀條故寫真 花隨紅意發 葉就綠情新 嫩色驚銜燕 輕香誤採人 應爲熏風拂 能令芳樹春

出震乘東陸 憑高御北辰 祥雲應早歲 瑞雪候初旬 庭樹千花發 階蓂七葉新 幸承今日宴 長奉萬年春

青女三秋節 黃姑七日期 星橋度玉珮 雲閣掩羅帷 河氣通仙掖 天文入睿詞 今宵望靈漢 應得見蛾眉

秋豫凝仙覽 宸遊轉翠華 呼鷹下鳥路 戲馬出龍沙 紫菊宜新壽 丹萸辟舊邪 須陪長久宴 歲歲奉吹花

出豫乘秋節 登高陟梵宮 皇心滿塵界 佛跡現虛空 日月宜長壽 人天得大通 喜聞題寶偈 受記莫由同

雲物中京曉 天人外館開 飛橋象河漢 懸牓學蓬萊 北闕臨仙檻 南山送壽杯 一窺輪奐畢 慚恧棟梁材

聖后經綸遠 謀臣計畫多 受降追漢策 築館許戎和 俗化烏孫壘 春生積石河 六龍今出餞 雙鶴願爲歌

皇情遍九垓 御輦駐昭回 路若隨天轉 人疑近日來 河看大禹鑿 山見巨靈開 願扈登封駕 常持薦壽杯

雲驂驅半景 星蹕坐中天 國誕玄宗聖 家尋碧落仙 玉杯鸞薦壽 寶算鶴知年 一覩光華旦 欣承道德篇

兩揆光天秩 三朝奉帝熙 何言集大鳥 忽此喪元龜 坐歎公槐落 行聞宰樹悲 壑舟今已去 寧有濟川期

望幸三秋暮 登高九日初 朱旗巡漢苑 翠帟俯秦墟 寵極萸房遍 恩深菊酎餘 承歡何以荅 萬億奉宸居

天蹕三乘啓 星輿六轡行 登高凌寶塔 極目徧王城 神衞空中遶 仙歌雲外清 重陽千萬壽 率舞頌昇平

公主林亭地 清晨降玉輿 畫橋飛渡水 仙閣逈臨虛 新晴看蛺蝶 早夏摘芙蕖 文酒娛遊盛 忻叨侍從餘

重九臨商節 登高出漢宮 正逢萸實滿 還對菊花叢 霽雲開就日 仙藻麗秋風 微臣預在鎬 竊抃遂無窮

遠目瞰秦坰 重陽坐灞亭 既開黃菊酒 還降紫微星 簫鼓諳仙曲 山河入畫屏 幸茲陪宴喜 無以效丹青

萬乘臨真境 重陽眺遠空 慈雲浮鴈塔 定水映龍宮 寶鐸含飆響 仙輪帶日紅 天文將瑞色 輝煥滿寰中

重九開秋節 得一動宸儀 金風飄菊蘂 玉露泫萸枝 睿覽八紘外 天文七曜披 臨深應在即 居高豈忘危

蜂蟻屯夷落 熊羆逐漢飛 忘軀百戰後 屈指一年歸 厚眷紓天藻 深慈解御衣 興酣歌舞出 朝野歎光輝

梁園開勝景 軒駕動宸衷 早荷承湛露 脩竹引薰風 九醞傾鍾石 百獸協絲桐 小臣陪宴鎬 獻壽奉維嵩

鑾輿巡上苑 鳳駕瞰層城 御座丹烏麗 宸居白鶴驚 玉旗縈桂葉 金杯汎菊英 九晨陪聖膳 萬歲奉承明

九秋光順豫 重節霽良辰 登高識漢苑 問道侍軒臣 菊花浮秬鬯 萸房插縉紳 聖化邊陲謐 長洲鴻雁賓

重陽玉律應 萬乘金輿出 風起韻虞弦 雲開吐堯日 菊花浮聖酒 茱香挂衰質 欲知恩煦多 順動觀秋實

重陽乘令序 四野開晴色 日月數初幷 乾坤聖登極 菊黃迎酒泛 松翠凌霜直 遊海難爲深 負山徒倦力

九日報仙家 三秋轉歲華 呼鷹下鳥路 戲馬出龍沙 簪挂丹萸蘂 杯浮紫菊花 所願同微物 年年共辟邪

御氣三秋節 登高九曲門 桂筵羅玉俎 菊醴溢芳樽 遵渚歸鴻度 承雲舞鶴鶱 微臣濫陪賞 空荷聖明恩

時和素秋節 宸豫紫機關 鶴似聞琴至 人疑宴鎬還 曠望臨平野 潺湲俯瞑灣 無因酬大德 空此媿崇班

洪慈均動植 至德俯深玄 出豫從初地 登高適梵天 白雲飛御藻 慧日暖皇編 別有秋原藿 長傾雨露緣

玉輦移中禁 珠梯覽四禪 重階清漢接 飛竇紫霄懸 綴葉披天藻 吹花散御筵 無因鑾蹕暇 俱舞鶴林前

鸚林花塔啟 鳳輦順時遊 重九昭皇慶 大千揚帝休 耆闍妙法闡 王舍睿文流 至德覃無極 小臣歌詎酬

扈蹕遊玄地 陪仙瞰紫微 似邁銖衣刼 將同羽化飛 雕戈秋日麗 寶劒曉霜霏 獻觴乘菊序 長願奉天暉

淨境重陽節 仙遊萬乘來 插萸登鷲嶺 把菊坐蜂臺 十地祥雲合 三天瑞景開 秋風詞更遠 竊抃樂康哉

應節萸房滿 初寒菊圃新 龍旗煥辰極 鳳駕儼香闉 蓮井偏宜夏 梅梁更若春 一忻陪鴈塔 還似得天身

九月從時豫 三乘爲法開 中霄日天子 半座寶如來 摘果珠盤獻 攀萸玉輦迴 願將塵露點 遙奉光明臺

出豫乘金節 飛文煥日宮 萸房開聖酒 杏苑被玄功 塔向三天迥 禪收八解空 叨恩奉蘭藉 終愧洽薰風

飛塔凌霄起 宸遊一届焉 金壺新泛菊 寶座即披蓮 就日搖香輦 憑雲出梵天 祥氛與佳色 相伴雜鑪煙

寶地隣丹掖 香臺瞰碧雲 河山天外出 城闕樹中分 睿藻蘭英秀 仙杯菊蘂薰 願將今日樂 長奉聖明君

九秋霜景淨 千門曉望通 仙遊光御路 瑞塔迥凌空 菊彩揚堯日 萸香遶舜風 天文麗辰象 竊抃仰層穹

雪盡銅駝路 花照石崇家 年光開柳色 池影汎雲華 賞洽情方遠 春歸景未賒 欲知多暇日 尊酒漬澄霞

瑞塔臨初地 金輿幸上方 空邊有清淨 覺處無馨香 雨霽微塵歛 風秋定水涼 茲辰采仙菊 薦壽慶重陽

主第簪裾出 王畿春照華 山亭一以眺 城闕帶煙霞 橫堤列錦帳 傍浦駐香車 歡娛屬晦節 酩酊未還家

公門襲漢環 主第稱秦玉 池架祥鱣序 山吹鳴鳳曲 拂席蘿薜垂 迴舟芰荷觸 平陽妙舞處 日暮清歌續

漢室歡娛盛 魏國文雅遒 許史多暮宿 應陳從夜遊 西園讌公子 北里召王侯 詎似將軍獵 空嗟亭尉留

潁川豪橫客 咸陽輕薄兒 田竇方貴幸 趙李新相知 軒蓋終朝集 笙竽此夜吹 黃金盈篋笥 白日忽西馳

春殿猗蘭美 仙階柏樹榮 地逢芳節應 時覩聖人生 月滿增祥莢 天長發瑞靈 南山遙可獻 常願奉皇明

地軸樓居遠 天台闕路賒 何如遊帝宅 即此對仙家 座拂金壺電 池搖玉酒霞 無云秦漢隔 別訪武陵花

堯茨姑射近 漢苑建章連 十五蓂知月 三千桃紀年 鸞歌隨鳳吹 鶴舞向鵾弦 更覓瓊妃伴 來過玉女泉

宮掖賢才重 山林高尚難 不言辭輦地 更有結廬歡 池棟清溫燠 巖窗起沍寒 幽亭有仙桂 聖主萬年看

槎流天上轉 茅宇禁中開 河鵲填橋至 山熊避檻來 庭花采菉蓐 巖石步莓苔 願奉輿圖泰 長開錦翰裁

下嫁戎庭遠 和親漢禮優 笳聲出虜塞 簫曲背秦樓 貴主悲黃鶴 征人怨紫騮 皇情眷億兆 割念俯懷柔

御蹕下都門 軍麾出塞垣 長楊跨武騎 細柳接戎軒 睿曲風雲動 邊威鼓吹喧 坐帷將閫外 俱是報明恩

湧霄開寶塔 倒影駐仙輿 鴈子乘堂處 龍王起藏初 秋風聖主曲 佳氣史官書 願獻重陽壽 承歡萬歲餘

日斜漳浦望 風起鄴臺寒 玉座平生晚 金尊妓吹闌 舞餘依帳泣 歌罷向陵看 蕭索松風暮 愁煙入井闌

漢將留邊朔 遙遙歲序深 誰堪牧馬思 正是胡笳吟 曲斷關山月 聲悲雨雪陰 傳書問蘇武 陵也獨何心

青柳映紅顏 黃雲蔽紫關 忽聞邊使出 枝葉爲君攀 舞腰愁欲斷 春心望不還 風花滾成雪 羅綺亂斑斑

征客向輪臺 幽閨寂不開 音書秋鴈斷 機杼夜蛩催 虛幌風吹葉 閑階露濕苔 自憐愁思影 常共月裴回

星漢下天孫 車服降殊蕃 匣中詞易切 馬上曲虛繁 關塞移朱帳 風塵暗錦軒 簫聲去日遠 萬里望河源

舊許星車轉 神京祖帳開 斷煙傷別望 零雨送離杯 辭燕依空遶 賓鴻入聽哀 分襟與秋氣 日夕共悲哉

絃歌試宰日 城闕賞心違 北謝蒼龍去 南隨黃鵠飛 夏雲海中出 吳山江上微 甿謠豈云遠 從此慶緇衣

征馬噪金珂 嫖姚向北河 綠苔行跡少 紅粉淚痕多 寶屋粘花絮 銀箏覆網羅 別君如昨日 青海雁頻過

望月思氛氳 朱衾嬾更熏 春生翡翠帳 花點石榴裠 燕語時驚妾 鶯啼轉憶君 交河一萬里 仍隔數重雲

殊類驕無長 王師示有征 中軍纔受律 妖寇已亡精 斬虜還遮塞 綏降更築城 從來攻必克 天策振奇兵

初歲開韶月 田家喜載陽 晚晴搖水態 遲景蕩山光 浦淨漁舟遠 花飛樵路香 自然成野趣 都使俗情忘

朱紱臨秦望 皇華赴洛橋 文章南渡越 書奏北歸朝 樹入江雲盡 城銜海月遙 秋風將客思 川上晚蕭蕭

聞道山陰會 仍爲火忌辰 途中甘棄日 江上苦傷春 流水飜催淚 寒灰更伴人 丹心終不改 白髮爲誰新

巴東三峽盡 曠望九江開 楚塞雲中出 荆門水上來 魚龍潛嘯雨 鳧雁動成雷 南國秋風晚 客思幾悠哉

鸚鵡殊姿致 鸞皇得比肩 常尋金殿裏 每話玉階前 賈誼才方達 揚雄老未遷 能言既有地 何惜爲聞天

萬里扈封巒 羣公遇此歡 幔城連夜靜 霜仗滿空寒 輦路宵煙合 旌門曉月殘 明朝陪聖主 山下禮圓壇

社金流茂祉 庭玉表奇才 竹似因談植 蘭疑入夢栽 烏將八子去 鳳逐九雛來 今夜明珠色 當隨滿月開

王家傍綠池 春色正相宜 豈有樓臺好 兼看草樹奇 石榴天上葉 椰子日南枝 出入千門裏 年年樂未移

半額畫雙蛾 盈盈燭下歌 玉杯寒意少 金屋夜情多 香豔王分帖 裙嬌敕賜羅 平陽莫相妬 喚出不如他

朱紱臨秦望 皇華赴洛橋 文章南渡越 書奏北歸朝 樹入江雲盡 城銜海月遙 秋風將客思 川上晚蕭蕭

天子愛賢才 星郎入拜來 明光朝半下 建禮直初迴 名帶含香發 文隨綺幕開 披雲自有鏡 從此照仙臺

輟史空三署 題輿佐一方 祖筵開霽景 征陌直朝光 水陸風煙隔 秦吳道路長 佇聞敷善政 邦國詠惟康

朔風吹寒塞 胡沙千萬里 陣雲出岱山 孤月生海水 決勝方求敵 銜恩本輕死 蕭蕭牧馬鳴 中夜拔劒起

紅樹曉鶯蹄 春風暖翠閨 雕籠熏繡被 珠履踏金堤 芍藥花初吐 菖蒲葉正齊 藁砧當此日 行役向遼西

主人病且閑 客來情彌適 一酌復一笑 不知日將夕 昨來屬歡游 於今盡成昔 努力持所趣 空名定何益

早知君愛歇 本自無縈妒 誰使恩情深 今來反相誤 愁眠羅帳曉 泣坐金閨暮 獨有夢中魂 猶言意如故

君愛本相饒 從來似舞腰 那堪攀玉座 腸斷望陵朝 怨著情無主 哀凝曲不調 況臨松日暮 悲吹坐蕭蕭

正月金閨裏 微風繡戶間 曉魂憐別夢 春思逼啼顏 遶砌梅堪折 當軒樹未攀 歲華庭北上 何日度陽關

二月韶光好 春風香氣多 園中花巧笑 林裏鳥能歌 有恨離琴瑟 無情著綺羅 更聽春燕語 妾亦不如他

七月坐涼宵 金波滿麗譙 容華芳意改 枕席怨情饒 錦字沾愁淚 羅裙緩細腰 不如銀漢女 歲歲鵲成橋

令節頒龍鏡 仙輝下鳳臺 含靈萬象入 寫照百花開 色與皇明散 光隨聖澤來 妍媸冰鑑裏 從此愧非才

飄颻任舟楫 迴合傍江津 後浦情猶在 前山賞更新 樹深煙冪冪 灘淺石磷磷 川路南行遠 淹留惜此辰

江汛春風勢 山樓曙月輝 猿攀紫巖飲 鳥拂清潭飛 古樹崩沙岸 新苔覆石磯 津途賞無限 征客蹔忘歸

至哉含柔德 萬物資以生 常順稱厚載 流謙通變盈 聖心事能察 增廣陳厥誠 黃祇僾如在 泰折俟咸亨

江臯聞曙鐘 輕栧理還舼 海潮夜約約 川露晨溶溶 始見沙上鳥 猶埋雲外峰 故鄉杳無際 明發懷朋從

常經絕脉塞 復見斷腸流 送子成今別 令人起昔愁 隴雲晴半雨 邊草夏先秋 萬里長城寄 無貽漢國憂

茲地五湖隣 艱哉萬里人 驚飆翻是託 危浪亦相因 宣室才華子 金閨諷議臣 承明有三人 去去速歸輪

優閑表政清 林薄賞秋成 江上懸曉月 往來虧復盈 天雲抗真意 郡閣晦高名 坐嘯應無欲 寧辜濟物情

受命讞封疆 逢君牧豫章 於焉審虞芮 復爾共舟航 悵別秋陰盡 懷歸客思長 江臯枉離贈 持此慰他鄉

南望緱氏嶺 山居共澗陰 東西十數里 緬邈方寸心 雲日落廣廈 鶯花對孤琴 琴中多苦調 悽切誰復尋

漢主新豐邑 周王尚父師 雲符沛童唱 雪應海神期 林變驚春早 山明訝夕遲 況逢溫液霈 恩重御裘詩

天使下西樓 光含萬里秋 臺前疑挂鏡 簾外似懸鉤 張尹將眉學 班姬取扇儔 佳期應借問 爲報在刀頭

湖岸纜初解 鶯啼別離處 遙見舟中人 時時一迴顧 坐悲芳歲晚 花落青軒樹 春夢隨我心 悠揚逐君去

芸閣朝來雪 飄颻正滿空 褰開明月下 校理落花中 色向懷鉛白 光因翰簡融 能令草玄者 迴思入流風

茂德來徵應 流泉入詠歌 含靈符上善 作字表中和 有草恆垂露 無風欲偃波 爲看人共水 清白定誰多

守歲多然燭 通宵莫掩扉 客愁當暗滿 春色向明歸 玉斗巡初匝 銀河落漸微 開正獻歲酒 千里間庭闈

桂檝中流望 空波兩畔明 林開揚子驛 山出潤州城 海盡邊陰靜 江寒朔吹生 更聞風葉下 淅瀝度秋聲

平陽舊池館 寂寞使人愁 座卷流黃簟 簾垂白玉鉤 庭閑花自落 門閉水空流 追想吹簫處 應隨仙鶴遊

夜久聞羗笛 寥寥虛客堂 山空響不散 谿靜曲宜長 草木生邊氣 城池泛夕涼 虛然異風出 髣髴宿平陽

西別秦關近 東行陝服長 川原餘讓畔 歌吹憶遺棠 河水流城下 山雲起路傍 更憐棲泊處 池館繞林篁

躋險入幽林 翠微含竹殿 泉聲無休歇 山色時隱見 潮來雜風雨 梅落成霜霰 一從方外遊 頓覺塵心變

門對青山近 汀牽綠草長 寒深包晚橘 風緊落垂楊 湖畔聞漁唱 天邊數鴈行 蕭然有高士 清思滿書堂

故人嗟此別 相送出煙坰 柳色分官路 荷香入水亭 離歌未盡曲 酌酒共忘形 把手河橋上 孤山日暮青

指途清谿裏 左右唯深林 雲蔽望鄉處 雨愁爲客心 遇人多物役 聽鳥時幽音 何必滄浪水 庶茲浣塵襟

萬里隤城在 三邊虜氣衰 沙填孤嶂角 燒斷故關碑 馬色經寒慘 鵰聲帶晚悲 將軍正閑暇 留客換歌辭

君此卜行日 高堂應夢歸 莫將和氏淚 滴著老萊衣 嶽雨連河細 田禽出麥飛 到家調膳後 吟好送斜暉

風流與才思 俱似晉時人 淮月歸心促 江花入興新 雲深蒼海暮 柳暗白門春 共道官猶小 憐君孝養親

故人雖薄宦 往往涉清溪 鑿牖對山月 褰裳拂澗霓 遊魚逆水上 宿鳥向風棲 一見桃花發 能令秦漢迷

寂歷青山晚 山行趣不稀 野花成子落 江燕引雛飛 暗草薰苔徑 晴楊掃石磯 俗人猶語此 余亦轉忘歸

寂歷遠山意 微冥半空碧 綠蘿無冬春 彩雲竟朝夕 張子海內奇 久爲巖中客 聖君當夢想 安得老松石

閨婦持刀坐 自憐裁剪新 葉催情綴色 花寄手成春 帖燕留妝戶 黏雞待餉人 擎來問夫壻 何處不如真

落日彌綸地 公才畫省郎 詞驚起草筆 坐引護衣香 雙闕天河近 千門夕漏長 遙知臺上宿 不獨有文強

感夢通玄化 覃恩降紫宸 賜錢開漢府 分帛醉堯人 地隔朝宗慶 亭臨卜洛新 行看廣雲雨 二月次東巡

綵雲驚歲晚 繚繞孤山頭 散作五般色 凝爲一段愁 影雖沈澗底 形在天際遊 風動必飛去 不應長此留

金殿忝陪賢 瓊羞忽降天 鼎羅仙掖裏 觴拜瑣闈前 院逼青霄路 廚和紫禁煙 酒酣空忭舞 何以荅昌年

華月當秋滿 朝英假興同 淨林新霽入 規院小涼通 碎影行筵裏 搖花落酒中 清宵凝爽意 倂此助文雄

客路青山外 行舟綠水前 潮平兩岸闊 風正一帆懸 海日生殘夜 江春入舊年 鄉書何處達 歸雁洛陽邊

虛室有秦箏 箏新月復清 弦多弄委曲 柱促語分明 曉怨凝繁手 春嬌入曼聲 近來唯此樂 傳得美人情

今歲今宵盡 明年明日催 寒隨一夜去 春逐五更來 氣色空中改 容顏暗裏回 風光人不覺 已著後園梅

古木臥平沙 摧殘歲月賒 有根橫水石 無葉拂煙霞 春至苔爲葉 冬來雪作花 不逢星漢使 誰辨是靈槎

一尉東南遠 誰知此夜歡 諸侯傾皁蓋 仙客整黃冠 染翰燈花滿 飛觴雲氣寒 欣承國士遇 更借美人看

遠客襄陽郡 來過海岸家 樽開柏葉酒 燈發九枝花 妙曲逢盧女 高才得孟嘉 東山行樂意 非是競繁華

靈異尋滄海 笙歌訪翠微 江鷗迎共狎 雲鶴待將飛 琪樹嘗仙果 瓊樓試羽衣 遙知神女問 獨怪阮郎歸

無雲天欲暮 輕鷁大江清 歸路煙中遠 迴舟月上行 傍潭窺竹暗 出嶼見沙明 更值微風起 乘流絲管聲

山繞樓臺出 谿通里閈斜 曾爲謝客郡 多有逐臣家 海氣朝成雨 江天晚作霞 題書報賈誼 此濕似長沙

土地窮甌越 風光肇建寅 插桃銷瘴癘 移竹近階墀 半是吳風俗 仍爲楚歲時 更逢習鑿齒 言在漢川湄

拙宦從江左 投荒更海邊 山將孤嶼近 水共惡谿連 地濕梅多雨 潭蒸竹起煙 未應悲晚髪 炎瘴苦華年

東越相逢地 西亭送別津 風潮看解纜 雲海去愁人 鄉在桃林岸 山連楓樹春 因懷故園意 歸與孟家鄰

杜門不欲出 久與世情疎 以此爲長策 勸君歸舊廬 醉歌田舍酒 笑讀古人書 好是一生事 無勞獻子虛

竄謫邊窮海 川原近惡谿 有時聞虎嘯 無夜不猿啼 地暖花長發 巖高日易低 故鄉可憶處 遙指斗牛西

臘月今知晦 流年此夕除 拾樵供歲火 帖牖作春書 柳覺東風至 花疑小雪餘 忽逢雙鯉贈 言是上冰魚

湖北雨初晴 湖南山盡見 巖巖石帆影 如得海風便 仙穴茅山峯 彩雲時一見 邀君共探此 異籙殘幾卷

鄉關眇天末 引領悵懷歸 羇旅久淫滯 物色屢芳菲 稍覺出意盡 行看蓬鬢稀 如何千里外 佇立霑裳衣

暝上春山閣 梯雲宿半空 軒窗閉潮海 枕席拂煙虹 朱網防棲鴿 紗燈護夕蟲 一聞雞唱曉 已見日曈曈

胡姬春酒店 弦管夜鏘鏘 紅毾鋪新月 貂裘坐薄霜 玉盤初鱠鯉 金鼎正烹羊 上客無勞散 聽歌樂世娘

東南飛鳥處 言是故鄉天 江上風花晚 君行定幾千 計程頻破月 數別屢開年 明歲潯陽水 相思寄采蓮

風流誰代子 雖有舊無雙 歡酒言相送 愁弦意不降 落花馥河道 垂楊拂水窗 海潮與春夢 朝夕廣陵江

海岳三峯古 春皇二月寒 綠潭漁子釣 紅樹美人攀 弱蔓環沙嶼 飛花點石關 谿山遊未厭 琴酌弄晴灣

都尉今無事 時清但閉關 夜霜戎馬瘦 秋草射堂閑 位以穿楊得 名因折桂還 馮唐真不遇 歎息鬢毛斑

東海天台山 南方縉雲驛 溪澄問人隱 巖險煩登陟 潭壑隨星使 軒車繞春色 儻尋琪樹人 爲報長相憶

圓潭寫流月 晴明涵萬象 仙翁何時還 綠水空蕩漾 涼哉草木腓 白露沾人衣 猶醉空山裏 時聞笙鶴飛

今日逢初夏 歡遊續舊旬 氣和先作雨 恩厚別成春 鳳吹臨清洛 龍輿下紫宸 此中歌在藻 還見躍潛鱗

巖磴列雲旗 吾君訪道時 乾行萬物覩 日馭六龍遲 望遠迴天顧 登高動睿詞 願因山作壽 長保會昌期

洛城三五夜 天子萬年春 綵仗移雙闕 瓊筵會九賓 舞成蒼頡字 燈作法王輪 不覺東方日 遙垂御藻新

玉輦下離宮 瓊樓上半空 方巡五年狩 更闢四門聰 井邑觀秦野 山河念禹功 停鑾留睿作 軒檻起南風

禁園紆睿覽 仙櫂叶時游 洛北風花樹 江南彩畫舟 芳生蘭蕙草 春入鳳凰樓 興盡離宮暮 煙光起夕流

聞道清明近 春庭向夕闌 行遊晝不厭 風物夜宜看 斗柄更初轉 梅香暗裏殘 無勞秉華燭 清月在南端

臺閣升高位 園林隔舊鄉 忽聞歌棣萼 還比報瓊芳 門向宜春近 郊連御宿長 德星常有會 相望在文昌

繫馬清溪樹 禪門春氣濃 香臺花下出 講坐竹間逢 覺路山童引 經行谷鳥從 更言窮寂滅 回策上南峰

晚從靈境出 林壑曙雲飛 稍覺清溪盡 回瞻畫剎微 獨園餘興在 孤櫂宿心違 更憶登攀處 天香滿袖歸

刻石記天文 朝推谷子雲 篋中緘聖札 巖下揖神君 語別梅初豔 爲期草欲薰 往來春不盡 離思莫氛氳

日落川徑寒 離心苦未安 客愁西向盡 鄉夢北歸難 霜果林中變 秋花水上殘 明朝渡江後 雲物向南看

吾宗長作賦 登陸訪天台 星使行看入 雲仙意轉催 飲冰攀璀璨 驅傳歷莓苔 日暮東郊別 真情去不回

雲雨陽臺路 光華驛騎巡 勸農開夢土 恤隱惠荆人 樓迥吟黃鶴 江長望白蘋 觀風布明詔 更是漢南春

神仙久留滯 清切佇飛翻 忽佐南方牧 何時西掖垣 高車自蘭省 便道出荆門 不見河梁別 空銷郢路魂

大名將起魏 良史更逢遷 驛騎朝丹闕 關亭望紫煙 西京春色近 東觀物華偏 早赴王正月 揮毫記首年

昔年叨補衮 邊地亦埋輪 官序慙先達 才名畏後人 西戎雖獻款 上策恥和親 早赴前軍幕 長清外域塵

議獄持邦典 臨戎假憲威 風從閶闔去 霜入洞庭飛 篁竹迎金鼓 樓船引繡衣 明年拜真月 南斗使星歸

天使出霜臺 行人擇吏才 傳車春色送 離興夕陽催 驛遶巴江轉 關迎劒道開 西南一何幸 前後二龍來

列位登青瑣 還鄉復綵衣 共言晨省日 便是晝遊歸 春水經梁宋 晴山入海沂 莫愁東路遠 四牡正騑騑

避馬臺中貴 登車嶺外遙 還因貢賦禮 來謁大明朝 地入商山路 鄉連渭水橋 承恩返南越 尊酒重相邀

漢使得張綱 威名攝遠方 恩霑柱下史 榮比選曹郎 江帶黔中闊 山連峽水長 莫愁炎暑地 秋至有嚴霜

公府西巖下 紅亭間白雲 雪梅初度臘 煙竹稍迎曛 水木涵澄景 簾櫳引霽氛 江南歸思逼 春鴈不堪聞

星使下仙京 雲湖喜晝晴 更從探穴處 還作櫂歌行 絲管荷風入 簾帷竹氣清 莫愁歸路遠 水月夜虛明

仙穴尋遺跡 輕舟愛水鄉 溪流一曲盡 山路九峰長 漁父歌金洞 江妃舞翠房 遙憐葛仙宅 真氣共微茫

香閣東山下 煙花象外幽 懸燈千嶂夕 卷幔五湖秋 畫壁餘鴻鴈 紗窓宿斗牛 更疑天路近 夢與白雲遊

水國南無畔 扁舟北未期 鄉情淮上失 歸夢郢中疑 木落知寒近 山長見日遲 客行心緒亂 不及洛陽時

永夕臥煙塘 蕭條天一方 秋風淮水落 寒夜楚歌長 宿莽非中土 鱸魚豈我鄉 孤舟行已倦 南越尚茫茫

孤帆度綠氛 寒浦落紅曛 江樹朝來出 吳歌夜漸聞 南溟接潮水 北斗近鄉雲 行役從茲去 歸情入鴈羣

驟雨晝氤氳 空天望不分 暗山唯覺電 窮海但生雲 涉澗猜行潦 緣崖畏宿氛 夜來江月霽 櫂唱此中聞

夜入丹陽郡 天高氣象秋 海隅雲漢轉 江畔火星流 城郭傳金柝 閭閻閉綠洲 客行凡幾夜 新月再如鉤

聞唱梅花落 江南春意深 更傳千里外 來入越人吟 弱幹紅妝倚 繁香翠羽尋 庭中自公日 歌舞向芳陰

梅院重門掩 遙遙歌吹邊 庭深人不見 春至曲能傳 花落彈棋處 香來薦枕前 使君停五馬 行樂此中偏

客自新亭郡 朝來數物華 傳君妓樓好 初落海榴花 露色珠簾映 香風粉壁遮 更宜林下雨 日晚逐行車

海上移珍木 樓前詠所思 遙聞下車日 正在落花時 舊綠香行蓋 新紅洒步綦 從來寒不易 終見久逾滋

海內文章伯 朝端禮樂英 一言興寶運 三入濟羣生 命與才相偶 年將位不幷 台星忽已坼 流慟軫皇情

甲第三重戟 高門四列侯 已成冠蓋里 更有鳳皇樓 人世方爲樂 生涯遽若休 空餘掌綸地 傳慶百千秋

奕葉金章貴 連枝鼎位尊 台庭爲鳳穴 相府是鴒原 世閱空悲命 泉幽不返魂 惟餘漢臣史 繼術贊韋門

德配程休甫 名高魯季姜 寵榮蒼玉珮 宴夢鬱金堂 白日期偕老 幽泉忽悼亡 國風猶在詠 江漢近南陽

吉日初成晦 方塘遍是春 落花迎二月 芳樹歷三旬 公子能留客 巫陽好解神 夜還何慮暗 秉燭向城闉

塞北胡霜下 營州索兵救 夜裏偷道行 將軍馬亦瘦 刀光照塞月 陣色明如晝 傳聞賊滿山 已共前鋒鬬

逢著平樂兒 論交鞍馬前 與酤一斗酒 恰用十千錢 後余在關內 作事多迍邅 何肯相救援 徒聞寶劒篇

紅荷楚水曲 彪炳爍晨霞 未得兩回摘 秋風吹却花 時芳不待妾 玉珮無處誇 悔不盛年時 嫁與青樓家

松雨時復滴 寺門清且涼 此心竟誰證 回憩支公牀 壁畫感靈跡 龕經傳異香 獨遊寄象外 忽忽歸南昌

天子蘂珠宮 樓臺碧落通 豫遊皆汗漫 齋處即崆峒 雲物三光裏 君臣一氣中 道言何所說 寶曆自無窮

太守仙潢族 含情七夕多 扇風生玉漏 置水寫銀河 閣下陳書籍 閨中曝綺羅 遙思漢武帝 青鳥幾時過

月暗潮又落 西陵渡暫停 村煙和海霧 舟火亂江星 路轉定山遶 塘連范浦橫 鴟夷近何去 空山臨滄溟

征戍動經年 含情拂玳筵 花飛織錦處 月落擣衣邊 燈暗愁孤坐 牀空怨獨眠 自君遼海去 玉匣閉春弦

寒仗丹旄引 陰堂白日違 暗燈明象物 畫水濕靈衣 羽化淮王去 仙迎太子歸 空餘燕銜土 朝夕向陵飛

溫室歡初就 蘭交托勝因 共聽無漏法 兼濯有爲塵 水潔三空性 香沾四大身 清心多善友 頌德慰同人

挂冠知止足 豈獨漢疏賢 入道求真侶 辭恩訪列仙 睿文含日月 宸翰動雲煙 鶴駕吳鄉遠 遙遙南斗邊

東幸從人望 西巡順物回 雲收二華出 天轉五星來 十月農初罷 三驅禮復開 更看瓊岳上 佳氣接神臺

一片蒼梧意 氤氳生棟梁 下簾山足暗 開戶日添光 偏使衣裘潤 能令枕簟涼 無心伴行雨 何必夢荆王

家居五原上 征戰是平生 獨負山西勇 誰當塞下名 死生遼海戰 雨雪薊門行 諸將封侯盡 論功獨不成

君家御溝上 垂柳夾朱門 列鼎會中貴 鳴珂朝至尊 死生在片議 窮達由一言 須識苦寒士 莫矜狐白溫

經書滿腹中 吾識廣川翁 年老甘無位 家貧懶發蒙 人歸洙泗學 歌盛舞雩風 願接諸生禮 三年事馬融

高唐幾百里 樹色接陽臺 晚見江山霽 宵聞風雨來 雲從三峽起 天向數峰開 靈境信難見 輕舟那可回

江南冰不閉 山澤氣潛通 臘月聞山鳥 寒崖見蟄熊 柳林春半合 荻笋亂無叢 回首金陵岸 依依向北風

長風起秋色 細雨含落暉 夕鳥向林去 晚帆相逐飛 蟲聲出亂草 水氣薄行衣 一別故鄉道 悠悠今始歸

中禁夕沈沈 幽篁別作林 色連雞樹近 影落鳳池深 爲重凌霜節 能虛應物心 年年承雨露 長對紫庭陰

兩妹日長成 雙鬟將及人 已能持寶瑟 自解掩羅巾 念昔別時小 未知疎與親 今來識離恨 掩淚方殷勤

小弟更孩幼 歸來不相識 同居雖漸慣 見人猶默默 宛作越人言 殊鄉甘水食 別此最爲難 淚盡有餘憶

我年一何長 鬢髮日已白 俛仰天地間 能爲幾時客 惆悵故山雲 裴回空日夕 何事與時人 東城復南陌

邑有弦歌宰 翔鸞狎野鷗 眷言華省舊 暫滯海池遊 鬱島藏深竹 前谿對舞樓 更聞書即事 雲物是新秋

校文常近日 賜宴忽升天 酒正傳桮至 饔人捧案前 玉階鳴溜水 清閣引歸煙 共惜芸香暮 春風幾萬年

神女調溫液 年年待聖人 試開臨水殿 來洗屬車塵 暖氣隨明主 恩波浹近臣 靈威自無極 從此獻千春

聖作西山頌 君其出使年 勒碑懸日月 驅傳接雲煙 寒盡函關路 春歸洛水邊 別離能幾許 朝暮玉墀前

郡縣分南國 皇華出聖朝 爲憐鄉櫂近 不道使車遙 舊俗吳三讓 遺風漢六條 願言除疾苦 天子聽歌謠

明月開三峽 花源出五谿 城池青壁裏 煙火綠林西 不畏王程促 惟愁仙路迷 巴東下歸櫂 莫待夜猨啼

畫得襄陽郡 依然見昔遊 峴山思駐馬 漢水憶迴舟 丹壑常含霽 青林不換秋 圖書空咫尺 千里意悠悠

琴瑟調雙鳳 和鳴不獨飛 正歌春可樂 行泣露先晞 環珮聲猶在 房櫳夢不歸 將軍休沐日 誰勸著新衣

猨鳴三峽裏 行客舊霑裳 復道從茲去 思君不暫忘 開襟春葉短 分手夏條長 獨有幽庭桂 年年空自芳

山徑入修篁 深林蔽日光 夏雲生嶂遠 瀑水引溪長 秀跡逢皆勝 清芬坐轉涼 回看玉樽夕 歸路賞前忘

莫將鉛粉匣 不用鏡花光 一去邊城路 何情更畫妝 影銷胡地月 衣盡漢宮香 妾死非關命 都緣怨斷腸

吹角動行人 喧喧行人起 笳悲馬嘶亂 爭渡金河水 日暮沙漠陲 戰聲煙塵裏 盡繫名王頸 歸來獻天子

皎潔明星高 蒼茫遠天曙 槐霧暗不開 城鴉鳴稍去 始聞高閣聲 莫辨更衣處 銀燭已成行 金門儼騶馭

籬間犬迎吠 出屋候荆扉 歲晏輸井稅 山村人夜歸 晚田始家食 餘布成我衣 詎肯無公事 煩君問是非

隔河見桑柘 藹藹黎陽川 望望行漸遠 孤峰沒雲煙 故人不可見 河水復悠然 賴有政聲遠 時聞行路傳

儂家真箇去 公定隨儂否 著處是蓮花 無心變楊柳 松龕藏藥裹 石脣安茶臼 氣味當共知 那能不攜手

伯舅吏淮泗 卓魯方喟然 悠哉自不競 退耕東臯田 條桑臘月下 種杏春風前 酌醴賦歸去 共知陶令賢

送君盡惆悵 復送何人歸 幾日同攜手 一朝先拂衣 東山有茅屋 幸爲埽荆扉 當亦謝官去 豈令心事違

相逢方一笑 相送還成泣 祖帳已傷離 荒城復愁入 天寒遠山淨 日暮長河急 解纜君已遙 望君猶佇立

手疏謝明主 腰章爲長吏 方從會稽邸 更發汝南騎 按節下松陽 清江響鐃吹 露冕見三吳 方知百城貴

浮生信如寄 薄宦夫何有 來往本無歸 別離方此受 柳色藹春餘 槐陰清夏首 不覺御溝上 銜悲執桮酒

陌上新離別 蒼茫四郊晦 登高不見君 故山復雲外 遠樹蔽行人 長天隱秋塞 心悲宦遊子 何處飛征蓋

君子盈天階 小人甘自免 方隨鍊金客 林上家絕巘 背嶺花未開 入雲樹深淺 清晝猶自眠 山鳥時一囀

屋上春鳩鳴 村邊杏花白 持斧伐遠揚 荷鋤覘泉脈 歸燕識故巢 舊人看新曆 臨觴忽不御 惆悵遠行客

新晴原野曠 極目無氛垢 郭門臨渡頭 村樹連谿口 白水明田外 碧峰出山後 農月無閑人 傾家事南畝

汎舟大河裏 積水窮天涯 天波忽開拆 郡邑千萬家 行復見城市 宛然有桑麻 回瞻舊鄉國 淼漫連雲霞

解印歸田里 賢哉此丈夫 少年曾任俠 晚節更爲儒 遯跡東山下 因家滄海隅 已聞能狎鳥 余欲共乘桴

寶劒千金裝 登君白玉堂 身爲平原客 家有邯鄲娼 使氣公卿坐 論心遊俠場 中年不得意 謝病客遊梁

老來懶賦詩 惟有老相隨 宿世謬詞客 前身應畫師 不能捨餘習 偶被世人知 名字本皆是 此心還不知

君家御溝上 垂柳夾朱門 列鼎會中貴 鳴珂朝至尊 生死在八議 窮達由一言 須識苦寒士 莫矜狐白溫

冬宵寒且永 夜漏宮中發 草白靄繁霜 木衰澄清月 麗服暎頹顏 朱燈照華髪 漢家方尚少 顧影慙朝謁

我年一何長 鬢髪日已白 俛仰天地間 能爲幾時客 惆悵故山雲 俳徊空日夕 何事與時人 東城復南陌

兩妹日成長 雙鬟將及人 已能持寶瑟 自解掩羅巾 念昔別時小 未知疎與親 今來始離恨 拭淚方殷勤

小弟更孩幼 歸來不相識 同居雖漸慣 見人猶未覓 宛作越人語 殊甘水鄉食 別此最爲難 淚盡有餘憶

石窌恩榮重 金吾車騎盛 將朝每贈言 入室還相敬 疊鼓秋城動 懸旌寒日映 不言長不歸 環珮猶將聽

侍從有鄒枚 瓊筵就水開 言陪柏梁宴 新下建章來 對酒山河滿 移舟草樹廻 天文同麗日 駐景惜行杯

楊子談經所 淮王載酒過 興闌啼鳥換 坐久落花多 逕轉廻銀燭 林開散玉珂 嚴城時未啓 前路擁笙歌

座客香貂滿 宮娃綺幔張 澗花輕粉色 山月少燈光 積翠紗窗暗 飛泉繡戶涼 還將歌舞出 歸路莫愁長

柳暗百花明 春深五鳳城 城烏睥睨曉 宮井轆轤聲 方朔金門侍 班姬玉輦迎 仍聞遣方士 東海訪蓬瀛

建禮高秋夜 承明候曉過 九門寒漏徹 萬井曙鐘多 月迥藏珠斗 雲消出絳河 更慙衰朽質 南陌共鳴珂

寒山轉蒼翠 秋水日潺湲 倚杖柴門外 臨風聽暮蟬 渡頭餘落日 墟里上孤煙 復值接輿醉 狂歌五柳前

所思竟何在 悵望深荆門 舉世無相識 終身思舊恩 方將與農圃 藝植老丘園 目盡南飛鴈 何由寄一言

寒更傳曉箭 清鏡覽衰顏 隔牖風驚竹 開門雪滿山 灑空深巷靜 積素廣庭閑 借問袁安舍 翛然尚閉關

雲館接天居 霓裳侍玉除 春池百子外 芳樹萬年餘 洞有仙人籙 山藏太史書 君恩深漢帝 且莫上空虛

高樓月似霜 秋夜鬱金堂 對坐彈盧女 同看舞鳳凰 少兒多送酒 小玉更焚香 結束平陽騎 明朝入建章

貧居依谷口 喬木帶荒村 石路枉廻駕 山家誰候門 漁舟膠凍浦 獵火燒寒原 唯有白雲外 疎鐘聞夜猿

舊簡拂塵看 鳴琴候月彈 桃源迷漢姓 松樹有秦官 空谷歸人少 青山背日寒 羨君棲隱處 遙望白雲端

公門暇日少 窮巷故人稀 偶值乘籃轝 非關避白衣 不知炊黍谷 誰解埽荆扉 君但傾茶椀 無妨騎馬歸

晚年唯好靜 萬事不關心 自顧無長策 空知返舊林 松風吹解帶 山月照彈琴 君問窮通理 漁歌入浦深

野巾傳惠好 茲貺重兼金 嘉此幽棲物 能齊隱吏心 早朝方暫挂 晚沐復來簪 坐覺囂塵遠 思君共入林

憐君不得意 況復柳條春 爲客黃金盡 還家白髮新 五湖三畝宅 萬里一歸人 知爾不能薦 羞稱獻納臣

聞道皇華使 方隨皁蓋臣 封章通左語 冠冕化文身 樹色分揚子 潮聲滿富春 遙知辨璧吏 恩到泣珠人

忽解羊頭削 聊馳熊首轓 揚舲發夏口 按節向吳門 帆暎丹陽郭 楓攢赤岸村 百村多候吏 露冕一何尊

寧親爲令子 似舅即賢甥 別路經花縣 還鄉入錦城 山臨青塞斷 江向白雲平 獻賦何時至 明君憶長卿

單車曾出塞 報國敢邀勳 見逐張征虜 今思霍冠軍 沙平連白雪 蓬卷入黃雲 慷慨倚長劒 高歌一送君

握手一相送 心悲安可論 秋風正蕭索 客散孟嘗門 故驛通槐里 長亭下槿原 征西舊旌節 從此向河源

先生何處去 王屋訪茅君 別婦留丹訣 驅雞入白雲 人間若剩住 天上復離羣 當作遼城鶴 仙歌使爾聞

言從石菌閣 新下穆陵關 獨向池陽去 白雲留故山 綻衣秋日裏 洗鉢古松間 一施傳心法 唯將戒定還

草色日向好 桃源人去稀 手持平子賦 目送老萊衣 每候山櫻發 時同海燕歸 今年寒食酒 應是返柴扉

宛洛有風塵 君行多苦辛 四愁連漢水 百口寄隨人 槐色陰清晝 楊花惹暮春 朝端肯相送 天子繡衣臣

送君從此去 轉覺故人稀 徒御猶廻首 田園方掩扉 出門當旅食 中路授寒衣 江漢風流地 遊人何歲歸

已恨親皆遠 誰憐友復稀 君王未西顧 遊宦盡東歸 塞迥山河淨 天長雲樹微 方同菊花節 相待洛陽扉

不識陽關路 新從定遠侯 黃雲斷春色 畫角起邊愁 瀚海經年到 交河出塞流 須令外國使 知飲月氏頭

絕域陽關道 胡沙與塞塵 三春時有雁 萬里少行人 苜蓿隨天馬 葡萄逐漢臣 當令外國懼 不敢覓和親

天官動將星 漢上柳條青 萬里鳴刁斗 三軍出井陘 忘身辭鳳闕 報國取龍庭 豈學書生輩 窗間老一經

遙思葭菼際 寥落楚人行 高鳥長淮水 平蕪故郢城 使車聽雉乳 縣鼓應雞鳴 若見州從事 無嫌手板迎

少年何處去 負米上銅梁 借問阿戎父 知爲童子郎 魚牋請詩賦 橦布作衣裳 薏苡扶衰病 歸來幸可將

萬壑樹參天 千山響杜鵑 山中一夜雨 樹杪百重泉 漢女輸橦布 巴人訟芋田 文翁翻教授 不敢倚先賢

五湖千萬里 況復五湖西 漁浦南陵郭 人家春穀谿 欲歸江淼淼 未到草萋萋 憶想蘭陵鎮 可宜猿更啼

萬里春應盡 三江雁亦稀 連天漢水廣 孤客郢城歸 鄖國稻苗秀 楚人菰米肥 懸知倚門望 遙識老萊衣

南國有歸舟 荆門泝上流 蒼茫葭菼外 雲水與昭丘 檣帶城烏去 江連暮雨愁 猿聲不可聽 莫待楚山秋

襃斜不容幰 之子去何之 鳥道一千里 猿聲十二時 官橋祭酒客 山木女郎祠 別後同明月 君應聽子規

鐃吹喧京口 風波下洞庭 赭圻將赤岸 擊汰復揚舲 日落江湖白 潮來天地青 明珠歸合浦 應逐使臣星

橫吹雜繁笳 邊風捲塞沙 還聞田司馬 更逐李輕車 蒲類成秦地 莎車屬漢家 當令犬戎國 朝聘學昆邪

郊外誰相送 夫君道術親 書生鄒魯客 才子洛陽人 祖席依寒草 行車起暮塵 山川何寂寞 長望淚沾巾

南陌去悠悠 東郊不少留 同懷扇枕戀 獨念倚門愁 路遶天山雪 家臨海樹秋 魯連功未報 且莫蹈滄洲

杜門不復出 久與世情疎 以此爲良策 勸君歸舊廬 醉歌田舍酒 笑讀古人書 好是一生事 無勞獻子虛

微官易得罪 謫去濟川陰 執政方持法 明君照此心 閭閻河潤上 井邑海雲深 縱有歸來日 各愁年鬢侵

主人能愛客 終日有逢迎 貰得新豐酒 復聞秦女箏 柳條疎客舍 槐葉下秋城 語笑且爲樂 吾將達此生

端居不出戶 滿目望雲山 落日鳥邊下 秋原人外閑 遙知遠林際 不見此簷間 好客多乘月 應門莫上關

世上皆如夢 狂來止自歌 問年松樹老 有地竹林多 藥倩韓康賣 門容尚子過 翻嫌枕席上 無那白雲何

新華發兩樹 分香遍一林 迎風轉細影 向日動輕陰 戲蜂時隱見 飛蝶遠追尋 承聞欲採摘 若箇動君心

暫遊雙樹下 遙見兩枝芳 向日俱翻影 迎風竝散香 戲蝶扶丹萼 遊蜂入紫房 人今總摘取 各著一邊箱

昔時過小苑 今朝戲後園 兩歲梅花匝 三春柳色繁 水明魚影靜 林翠鳥歌喧 何須杏樹嶺 即是桃花源

梅蹊命道士 桃澗佇神仙 舊魚成大劒 新龜類小錢 水湄唯見柳 池曲且生蓮 欲知賞心處 桃花落眼前

極目遊芳苑 相將對花林 露凈山光出 池鮮樹影沈 落花時泛酒 歌鳥或鳴琴 是時日將夕 攜樽就樹陰

別時終是別 春心不值春 羞見孤鸞影 悲看一騎塵 翠柳開眉色 紅桃亂臉新 此時君不在 嬌鶯弄殺人

此時經一去 誰知隔幾年 雙鳧傷別緒 獨鶴慘離絃 怨起移酲後 愁生落醉前 若使人心密 莫惜馬蹄穿

忽然聞道別 愁來不自禁 眼下千行淚 腸懸一寸心 兩劒俄分匣 雙鳧忽異林 慇懃惜玉體 勿使外人侵

仙人好負局 隱士屢潛觀 映水菱花散 臨風竹影寒 月下時驚鵲 池邊獨舞鸞 若道人心變 從渠照膽看

合歡遊璧水 同心侍華闕 颯颯似朝風 團團如夜月 鸞姿侵霧起 鶴影排空發 希君掌中握 勿使恩情歇

王粲銷憂日 江淹起恨年 帶川遙綺錯 分隰迥阡眠 膴膴橫周甸 莓莓闕晉田 方知急難響 長在鶺鴒篇

河出崑崙中 長波接漢空 桃花生馬頰 竹箭入龍宮 德水千年變 榮光五色通 若披蘭葉檢 還沐土皇風

羽檄本宣明 由來敷木聲 聯翩通漢國 迢遞入燕營 毛義持書去 張儀韞璧行 曹風雖覺愈 陳草始知名

富父舂喉日 殷辛漂杵年 曉霜含白刃 落影駐琱鋋 夕擯金門側 朝提玉塞前 願隨龍影度 橫陣彗雲邊

虞舜調清管 王褒賦雅音 參差橫鳳翼 搜索動猿吟 靈鶴時來到 仙人幸見尋 爲聽楊柳曲 行役幾傷心

濯手天津女 纖腰洛浦妃 魚腸遠方至 鴈足上林飛 妙奪鮫綃色 光騰月扇輝 非君下路去 誰賞故人機

驚年嗟未極 別緒復相依 雁隨春北度 人共水東歸 夜月臨軒盡 殘燈入曉微 哀怨一罷曲 幽桂徒芳菲

開物務便成 通幽自有程 退藏緣遇暗 入用爲逢明 契理關潛受 知機力不爭 賴因相啟發 遂得振金聲

玳瑁秦箏裏 聲聲怨別離 只緣多苦調 欲奏淚還垂 妾意如絃直 君心學柱移 蹔時停不弄 音調早參差

朝行傍海涯 暮宿幕爲家 千山空皓雪 萬里盡黃沙 戎俗途將近 知音道已賒 迴瞻雲嶺外 揮涕獨咨嗟

出戶過河梁 登高試望鄉 雲隨愁處斷 川逐思彌長 晚吹低藂草 遥山落夕陽 徘徊噎不語 空使淚沾裳

戎庭悶且閑 誰復解愁顏 步步或登嶺 悠悠時往還 野禽噪河曲 村犬吠林間 西北望君處 躊踷日暝山

長夜閉荒城 更深恨轉盈 星濟數道赤 月出半山明 不聞村犬吠 空聽虎狼聲 愁臥眠雖着 時時夢裏驚

人迴忽得信 具委書中情 覊思頓雖豁 憶君心轉盈 自憐飄泊者 邂逅閉荒城 欲識肝腸斷 更深聽叫聲

覊客絕知聞 急難阻投杖 泪與泉俱流 愁將草齊長 縲紲淹歲年 歸期唯夢想 春色縱芳菲 片心終郁怏

憤悶屢縱橫 愁深百計生 相思凡幾度 慷慨至三更 虜塞饒白刾 戎鄉多紫荆 關山爾許遠 魂夢若爲行

昔人精篆素 盡妙許張芝 草聖雄千古 芳名冠一時 舒箋行鳥迹 研墨染魚緇 長想臨池處 興來聊詠詩

地湧澄泉美 環城本自奇 一源分異派 兩道入湯池 波上青蘋合 洲前翠柳垂 況逢佳景處 從此遂忘疲

自隱多姿則 欺他獨自眠 故故將纖手 時時弄小絃 耳聞猶氣絕 眼見若爲憐 從渠痛不肯 人更別求天

之子一爲別 秋霜萬里心 野花山路冷 明月柳邊陰 聚首情猶淺 垂鞭意更深 望君自珍重 幽賞託瑶琴

小院新栽柳 深窗古畫屏 屋塼懸蜴蜥 蟲網礙蜻蜓 啓軸憐孤進 添盃慮獨醒 殷勤東郭外 春麥又苗青

悶看垂簷雨 閑尋小院芳 壁泥根長麥 籬柱葉生楊 旋碾新茶試 生開嫩酒嘗 看看花漸老 無復滯春光

遠對三茅嶺 踈開一槿籬 人憐貧好學 自笑老吟詩 仰腹獼猴睡 斜身蝘蜒癡 殷勤謝莊叟 櫟社更何疑

鳥逸溪雲静 人行野岸稀 茅峯三點翠 練水一條輝 晚蝶花心少 陰瑩草裏微 何妨孟朱舍 夜飲醉歌歸

南畝山光對 西郊日影斜 碧抽書帶草 紅節米囊花 夜跣嘗琴室 昏岷自酒家 何妨人不到 私酌是侯芭

一逕遶荒陂 渟洿是小池 紅蕉心半卷 白練尾長垂 倒篋纏書帶 尋竿解釣絲 聊當事山履 遠與白雲期

碧溪窮欲盡 迴棹喜山家 曲岸深迷竹 平灘下見沙 懸窠巧婦子 拂水剪刀花 好是棲心地 人間路不遐

僻居成嬾病 春至強耕蠶 後港通圍竹 前溪下檐柑 舊巢飛巧婦 新葉長宜男 且賴身無事 窮愁亦自甘

春醪盡數盃 竹逕坐深苔 鳥道思歸樂 人呼隱去來 溪花流作片 雨葉爛成堆 訪戴值兹夕 何妨乘興迴

洛下無名客 江南不繫舟 病身黃葉晚 詩思碧雲秋 雀語嘉賓笑 蛩鳴嬾婦愁 幸因重醖熱 聊作醉鄉遊

余生唯愛酒 師長是山翁 定葬槽丘下 須沉釀瓮中 鵜鴣春作鳥 舂黍夏爲蟲 會入醉鄉去 爲君成醉風

南國久無悰 東郊自養蒙 老年孤枕在 愁夜一樽空 澇水聞歌女 枯枝見宛童 秋來因攬鏡 強欲理衰蓬

郊園日牢落 無意及壺飱 大笑俯塵甑 高歌敲酒盆 汲池澆韮壟 占石坐松根 未免猶隨俗 長竿掛一褌

三年江海客 長日犯埃氛 失脚遠行地 無心空羡雲 愚非甯武子 蔽是卓文君 以此圖終計 深棲麋鹿羣

美人殊不見 惆悵望行雲 竹翠静含粉 榴花輕曳裙 嬋娟非月色 散漫是蘭薫 無復荆王夢 子規空夜聞

中有白龍盤 偷湫見說難 風雲隨步起 雨雹出山寒 鳥道懸青壁 天河瀉碧湍 軒皇曾向此 金鼎煉還丹

浮丘與軒后 鶴馭杳難思 三十六峯頂 不知何處奇 枯杉龍腦溢 陰洞石膏垂 莫問當時事 蒼苔鎖斷碑

盤空千萬仞 險若上丹梯 迥入天都裏 回看鳥道低 他山青點點 遠水白凄凄 欲下前峯暝 巖間宿錦雞

何處足落花 漂泥與藉沙 春深上林苑 日晚五侯家 遍地輕難掃 當風勢易斜 無心媿蜂蝶 來歲即榮華

政約人知懼 訟庭荒草生 日高諸吏散 風到七絃清 詩味匡山色 臥諳湓浦聲 柴桑已不遠 何苦念前程

爲謝臨卭宰 時多闕附書 懶非嵇叔夜 疾比馬相如 溪雨凉生後 山亭月上初 懷君自有句 何必遺雙魚

舉世成薄俗 往往奔虛名 一或滯草澤 其音多不平 先生挽風化 簪組輕浮萍 緬維富春渚 千秋有深情

乍入新安境 溪山覺可褒 賃房安食具 掃榻卸行絛 明識離鄉賤 强言避世高 君聽塗上客 多半說弓刀

探幽過小澗 夕照走全陰 倚杖娛閒睫 聞鐘寄遠心 竹光浮古趣 松籟捲寒音 城衲烹茶出 先供座佛歆

寂剪茅簷外 溪流曲似繩 飛蜓低復仰 啼鳥斷還仍 麥秀香聯畝 麻高影障塍 老夫無病痛 長此樂清礽

天開懸寶鏡 皓魄滿欄杆 君自千秋照 人誰百歲看 夜香金鼎燼 春酒玉壺乾 吾意方蕭索 懷兹愈不安

夏來田久旱 秋雨偶然幷 嵐影經眸幻 檐聲滴耳清 幽花開小艷 憊黍轉餘精 還望潢池上 蕭然洗甲兵

吾亦陶彭澤 從來懶折腰 焚香懷落落 對酒意囂囂 世態雲多幻 人情雪易消 最佳猿共鶴 閒裏日相邀

入境聞鷄犬 悠悠古趣遐 紅邊花落瓣 綠際茗舒芽 深壑和烟窈 清溪避石斜 他時須結伴 松底泛流霞

一年惟臘在 忽忽又將央 雪重庭枝折 風輕徑蘂香 感時空有恨 留歲竟無方 老矣當樽客 他鄉作故鄉

碧天連野色 微雨濕蒿藜 鳥影松間沒 蟬聲柳外嘶 寺僧張遠蓋 田父把輕犁 逸趣紛紛入 都堪作畫題

白屋烟霞內 花期了不愆 邱山情更好 泉石盟須堅 綠樹當簷裏 紅藤倚壁牽 主人閒處立 有客笑扶肩

弟貧居歙縣 兄老住豐溪 大被身分寢 長繩足共覊 幅雲橫斷嶺 鈎月照斜谿 安得源源過 陶然樂黍鷄

結伴居山寺 超然見白雲 境閒堪問道 客雅好論文 坐石惟看奕 行田或課耘 夜來塵俗語 不向夢中聞

最愛橫溪曲 橫流一樹梅 藏根惟愛石 落瓣不沾埃 臘裏孤清節 春間創闢材 調羹還有藉 青子百千枚

竹裏荆扉掩 村前萬物幽 飛蟲摶澗舞 鳴鵲抱巢修 川上漁歌斷 坡前牧課休 淡烟隨杖履 吾意自悠悠

倏忽千齡盡 冥茫萬事空 青松洛陽陌 白草建康宮 道德遺文在 興衰自古同 受恩無補報 反袂泣途窮

聖主欽崇教 千光顯紺容 映雲窗綺暖 籠月箔花重 淨剎香風遠 危闌碧霧濃 勝因良以詠 華國一斯逢

高坐星文掩 人寰巷市忙 三台投劍佩 四海哭煙霜 夕殿震號永 秋風曉更長 龍顏不可見 燒畫月更香

嘉會良難永 芳罇此夜閑 別離三春暮 親愛相鄉間 落花已覆水 巖雲欲起山 庭蘭行可佩 采采贈河關

楊子來戎幕 老夫欣主諾 歸路有光華 邊庭少咨度 雁知窮朔苦 人羨長安樂 獨將馬革心 同聲謝臺閣

我不樂生天 亦不愛福田 饑來一鉢飯 困來展脚眠 愚人以爲笑 智者謂之然 非愚亦非智 不是玄中玄

莫漫求真佛 真佛不可見 妙性及靈臺 何曾受薰鍊 心是無事心 面是娘生面 劫石可動搖 箇中無改變

工匠莫學巧 巧即他人使 身是自來奴 妻亦官人婢 夫壻蹔時無 曳將仍被耻 未作道與錢 作了擘眼你

身如破皮袋 盛膿兼裏骨 將板作皮裘 埋入深坑窟 一入恒沙劫 無由更得出 除非寒食節 子孫塚傍泣

人生一代間 有錢須喫着 四海並交游 風光亦須覓 錢財只恨無 有時實不惜 聞身强健時 多施還須喫

移疾門常掩 今朝枉繡衣 笑言之乍愜 拜伏力猶微 晚歲貞筠少 貧家上客稀 如何忽見訪 里巷有清輝

片雲飛暮雨 瀟灑小亭閑 細響疎蕪裏 目涼坐臥間 已深池際水 更綠枕前山 未敢勞車馬 柴扉且閉關

愛此林亭絕 重遊亦似新 山秋同鶴過 水落見鳥頻 映沼荷全綠 侵簷柳尚春 惜哉無別墅 共作白雲人

嵐高照目前 山下有蒙泉 雲閣連天際 銀河傍斗邊 涼風宜散暑 清景好安禪 況是江山固 崇墉保萬年

風靜度長川 清吟倚畫船 未分山有樹 惟見水連天 沙嘴牛眠草 波心鳥觸烟 宵征還有興 皎皎玉輪圓

駐馬楚城南 秋光帶雨寒 地平無島嶼 淮近足波瀾 聖德常柔遠 烝民賴此安 行吟復行酌 朝野正多歡

不礙揚帆路 盤根壓洞庭 波濤四面白 雲外一堆青 魚躍晴波動 龍歸石洞腥 纔期託名畫 爲我簇爲屏

撫養在香閨 嬌癡教不依 縱然桃葉寵 打得柳花飛 曉露空調粉 春羅枉賜衣 內家方妒殺 好處任從歸

非意延非罪 離友復離親 山川萬里隔 方勞七尺身 遊魂長去楚 分念獨留秦 自匪相知者 誰憐死別人

採藥北巖陰 乘興獨幽尋 澗尾泉恆細 山腰溪轉深 石橫疑路斷 雲暗覺峰沉 薄暮歸來去 松丘橫夜琴

客行秋未歸 蕭索意多違 雁門霜雪苦 龍城冠蓋稀 穹廬還作室 短褐更爲衣 自憐書信斷 空瞻鴻雁飛

昔歲銜王命 今秋獨未旋 節毛風落盡 衣袖雪霑鮮 瀚海平連地 狼山峻入天 何當携侍子 相逐拜甘泉

思君夜漸闌 載酒一相看 野館含煙冷 山衣犯雪寒 停車聊捧袂 倒屣共臨盤 今夕山陰賞 誰知逢道安

巖居何啻好 野性本規閒 青松生戶側 奔泉湧砌間 老父循渾沌 稚子服斒斕 自得爲巢許 無勞買却山

追涼剩不歸 高臥隱松闈 野竹欄堦種 巖花入戶飛 磵幽人路斷 山曠鳥啼稀 不特嫌周粟 時時須采薇

幽居枕廣川 長望鬱芊芊 北巖採樵路 東坡種藥田 磵泉通院井 山氣雜廚煙 向夕林庭曠 蕭條鳴一弦

山居自可安 樂道不爲難 甲乙題書卷 梧桐數藥丸 樹陰連戶靜 泉影度窗寒 抱琴聊倚石 高眠風自彈

僻處開三徑 幽居無四隣 橫文彪子褥 碎點鹿胎巾 斷籬栖夜雉 荒砌起朝麕 薄暮東溪上 猶言在渭濱

春來物候妍 夜飲但留連 晚鎗交鬢側 殘樽倚膝前 縱橫抱琴舞 狼籍枕書眠 解酲須及曙 路遠莫言旋

手談標昔美 坐隱逸前良 參差分兩勢 玄素引雙行 捨生非假命 帶死不關傷 方知仙嶺側 爛斧幾寒芳

愚人癡涳涳 錐刺不轉動 身着好衣裳 有錢不解用 貯積留妻兒 死得紙錢送 好去更莫來 門前有桃棒

說錢心即喜 見死元不愁 廣貪財色樂 時時度日休 平生不造福 死被業道收 但看三惡處 大有我般流

運命滿悠悠 人生浪聒聒 死時天遣死 活時天遣活 一旦罷因緣 千金須判割 饒君鐵甕子 走藏不得脫

生時不須歌 死時不須哭 天地捉秤量 鬼神用斗斛 體上須得衣 口裏須得祿 人人覓長命 沒地可種穀

本巡連索索 樽主告平平 當不怪來晚 覆盞可憐精 門前夜狐哭 屋上鵄梟鳴 一種聲響音 何如刮鉢聲

人生能幾時 朝夕不可保 死亡今古傳 何須愁此道 有酒但當飲 立即相看老 兀兀信因緣 終歸有一到

不慮天堂遠 非愁地獄虛 心中一種懼 唯怕土菴廬 迥靜丘荒外 寂寂遠村墟 泉門一閉後 開日定知無

一旦遊塵境 念俗愛榮華 不覺三塗苦 八難更來遮 飄流生死海 託受在毛家 食蒭無厭足 頭上著繩麻

知足即是富 不假多錢財 谷深塞易滿 心淺最難填 盛衰皆是一 生死亦同然 無常意可見 何勞求百年

千年與一年 終同一日活 昨宵即是空 今朝焉得脫 無事損心神 內外相宗撮 驅驅勞你形 耳中常聒聒

凡夫真可念 未達宿因緣 漫將愁自縛 浪捉寸心懸 任生不得生 求眠不得眠 情中常切切 燋燋度百年

我身若是我 死活應自由 死既不由我 自外更何求 死生人本分 古來有去留 如能曉此者 知復更何憂

悟道雖一餉 曠大劫來因 釋迦登正覺 却禮發心人 身本不離佛 佛本不離身 迷心去處暗 明神即辨真

福門不肯修 福失競奔馳 熟見苦樂別 偷生佯不知 安身染著慾 貪世竟無疲 故知地獄罪 怨佛無慈悲

我有你不喜 你有我不嗔 你貧憎我富 我富憐你貧 行好得天報 爲惡罪你身 你若不信我 你且勘經文

任意隨流俗 凡夫信是非 日常三頓飯 年恒兩覆衣 不問單將複 誰論稠與稀 但令無外事 祇爾自然肥

學行百千般 澄心遍照看 泥犁映兜率 因生有湼槃 世間諸法相 浩浩亦其寬 欲說深心義 無求最大安

吾有方丈室 裏有一雜物 萬像俱悉包 參羅亦不出 日月亮其中 衆生無得失 三界湛然安 中有無數佛

貪癡不肯捨 徒勞斷酒肉 終日說他過 持齋空餓腹 三毒日日增 四蛇不可觸 天堂未有因 箭射入地獄

一生不作罪 又復非修福 騰騰處俗間 遊遊覓衣食 衣食纔以足 不事凡榮飾 此則是如來 何勞住西域

日落天泉暮 煙虛習池靜 鏡潭明月輝 錦幘流霞景 花搖仙鳳色 雲浮濯龍影 欲識江湖心 秋來賦潘省

汝今名法達 勤誦未休歇 空誦但循聲 明心號菩薩 汝今有緣故 吾今爲汝說 但信佛無言 蓮華從口發

不慮菩提遠 焉將鹿苑遙 祇愁懸路險 非意業風飄 八塔難誠見 參著經劫燒 何其人願滿 目覩在今朝

春到郭園靜 冰開水木清 俄聞北山客 虛淡遲聲榮 不獨閑爲貴 兼將山自名 古人情亦爾 君識古人情

結宇因青嶂 開門對綠疇 樹交花相色 谿合水同流 竹逕春來掃 蘭罇暝不收 無心亦無事 鼓腹醉中遊

車馬東城路 尋君至北山 爲從人境出 彌覺世情閑 月在清潭上 風歸暗篠間 此時心最得 長嘯不能還

法雨震天雷 祁山一半頹 鱗鱗碧玉色 寂寂現如來 縲髻從烟合 圓光滿月開 從茲一頂謁 永劫去塵埃

業盛唐堯際 功成文子軍 累承三帝寵 六比五臣勳 畫角悲寒吹 愁笳咽曉雲 聖朝忠義骨 今日委荒墳

石壁江城後 籃輿晚蹔登 古龕千塔佛 秋樹一山僧 清磬和虛籟 香泉吐暗藤 願將身灑掃 求官復作能

愁緒足悲歌 離心似網羅 二年分兩國 萬里一長河 磧外人行少 天邊雁叫多 懷鄉不得死 皆是惜天涯

我是凡夫身 樂說真如理 爲性不慳貪 常行平等施 凡夫事有爲 佛智超生死 作佛作凡夫 一切自繇你

外求非是寶 無念自家珍 心外求佛法 總是倒行人 般若名尚假 豈可更依文 有相皆虛妄 無形實是真

意根無自性 萬法本來虛 外塵都不有 三界自然無 五藴今何在 盡總入無餘 河沙過去佛 並在一毛如

阿爺當殿坐 子向前頭立 父子同宅住 小魔不敢入 時開無盡藏 貧者相供給 得之永不窮 免得生憂悒

欲得真醍醐 三毒須去除 嗅無酥酪氣 自見如意珠 劫火燒不然 泛海浪中浮 昔日強索者 今日作他奴

城內數萬戶 不奈我恆一 時時師子吼 禽獸俱皆卒 教作羅睺羅 無蹤持戒律 但知入理坐 日頭骨咄出

衆生多品類 諸佛祇一般 庶人見天子 知隔幾重關 若有過人策 欲見亦不難 策中契聖理 坐取國家官

智度本來如 衆生病盡除 又度作護法 一切入無餘 過去恆沙佛 皆同此一途 如能達此理 凡夫非凡夫

四大本無情 清虛無色聲 達人悟空理 知法本無生 諸佛常現前 妙德亦同行 無無無障礙 心牛不肯耕

塵六門前喚 無情呼不入 二彼總空空 自然唇不濕 從此絕因緣 葛五隨緣出 惟有空寂舍 圓八同金七

入理如箭射 尋文轉相背 直道不肯行 識路成迷退 心王不了事 公臣生執礙 爲此一羣賊 生死如踏碓

覺他欲打你 着脚即須抽 已後再相見 他羞我不羞 忍辱第一道 歷劫無冤讎 此是無生縣 不屬湼槃洲

識業人稀少 迷途者衆多 苦中生樂想 無喜強絃歌 不飲尋常醉 昏昏溺愛河 含笑造殃咎 後苦莫由他

耳聞他駡詈 心知口莫對 惡亦不須嫌 好亦不須愛 豁達無關津 虛空無罣礙 此真不動物 亦名觀自在

仰手是天堂 覆手是地獄 地獄與天堂 我心都不屬 化城猶不止 豈況諸天福 一切都不求 曠然無所得

佛有一等慈 有人心不知 一切皆平等 貧富總憐伊 富者你莫貪 貧者你莫癡 無貪心自靜 無癡意莫思

從根誅則絕 從根修則滅 若能雙株斷 三乘盡超越 此非凡夫言 妙吉分明說 如來所療治 一差不復發

久種善根深 同塵塵不侵 非關塵不染 自是我無心 無心心不起 超三越十地 究竟真如果 到頭祇箇是

牽牛駕空車 共入無爲宅 無爲宅甚寬 衆生却嫌窄 十方同一空 何曾有間隔 有法入不得 無心是度厄

世間最上事 唯有修道強 若悟無生理 三界自消亡 藴空妙德現 無念是清涼 此即迷陀土 何處覓西方

寶珠內衣裏 繫來無量時 遇六惡知識 又常假慈悲 牽我飲欲酒 醉臥都不知 情盡酒復醒 自見本道師

端坐求如法 如法轉相違 拋法無心取 始自却來歸 無求出三界 有念則成癡 求佛覓解脫 不是丈夫兒

佛亦不離心 心亦不離佛 心寂即菩提 心然即有物 物即變成魔 無即無諸佛 若能如是用 十八從何出

羊車誘下愚 鹿車載中夫 大乘爲上士 鵬巢鶴不居 鷦鷯住蚊睫 居士咄盲驢 若論質利帝 畢竟一乘無

淼淼長江水 周而還復始 昏昏三界人 輪迴亦如此 輪迴改形貌 長江色不異 改貌勞神識 終須到佛地

睡來展脚睡 悟理起題詩 詩中無別意 唯勸破貪癡 貪瞋癡若盡 便是世尊兒 無煩問師匠 心王應自知

世人重名利 余心總不然 束薪貨升米 清水鐵鐺煎 覺熟捻鐺下 將身近畔邊 時時拋入口 腹飽肚無言

教君殺賊法 不用苦多方 慧劍當心刺 心亡法亦亡 心亡極樂國 法亡即西方 賊爲象馬用 神自作空王

慚愧好心王 生在蓮華堂 恆持般若劍 終日帶浮囊 常懷第一義 外國賴恩光 五百長者子 相隨歸故鄉

慚愧好意根 無自亦無他 無自身無垢 無他塵不加 常居清靜地 知有不能過 舊時惡知識 總見阿彌陀

慚愧好舌根 常開大道門 世間三有事 實是不能論 相逢唯說道 更莫敍寒溫 了知世相假 俗理也徒煩

慚愧一雙耳 常思解脫聲 若論俗語話 實是不能聽 聞財耳不納 聞色心不生 不受有無語 何慮不惺惺

一日復一日 百年漸漸畢 急急除妄想 無念成真佛 更莫苦攀緣 窺他世上物 忽然無常至 累劫出不得

一宿復一宿 光陰漸漸促 報你心王道 依智莫依識 依智見真佛 依識入地獄 若淪六趣中 受苦無時足

潭水澄初地 長爲洗鉢供 已能降虎豹 不問攬魚龍 濺沫溪莎碧 疏流石瀨重 此中清淨理 繼跡有禪宗

春冬移律呂 天地換星霜 間泮游魚躍 和風待柳芳 早梅迎雨水 殘雪怯朝陽 萬物含新意 同歡聖日長

二氣莫交爭 春分雨處行 雨來看電影 雲過聽雷聲 山色連天碧 林花向日明 樑間玄鳥語 欲似解人情

穀雨春光曉 山川黛色青 葉間鳴戴勝 澤水長浮萍 暖屋生蠶蟻 喧風引麥葶 鳴鳩徒拂羽 信矣不堪聽

芒種看今日 螗螂應節生 彤雲高下影 鷃鳥往來聲 淥沼蓮花放 炎風暑雨情 相逢問蠶麥 幸得稱人情

處處聞蟬響 須知五月中 龍潛淥水坑 火助太陽宮 過雨頻飛電 行雲屢帶虹 蕤賓移去後 二氣各西東

倏忽溫風至 因循小暑來 竹喧先覺雨 山暗已聞雷 戶牖深青靄 階庭長綠苔 鷹鸇新習學 蟋蟀莫相催

大暑三秋近 林鐘九夏移 桂輪開子夜 螢火照空時 苽菓邀儒客 菰蒲長墨池 絳紗渾卷上 經史待風吹

向來鷹祭鳥 漸覺白藏深 葉下空驚吹 天高不見心 氣收禾黍熟 風靜草蟲吟 緩酌罇中酒 容調膝上琴

寒露驚秋晚 朝看菊漸黃 千家風掃葉 萬里雁隨陽 化蛤悲羣鳥 收田畏早霜 因知松柏志 冬夏色蒼蒼

積陰成大雪 看處亂霏霏 玉管鳴寒夜 披書曉絳帷 黃鐘隨氣改 鷃鳥不鳴時 何限蒼生類 依依惜暮暉

小寒連大呂 歡鵲壘新巢 拾食尋河曲 銜紫遶樹梢 霜鷹近北首 雊雉隱藂茅 莫怪嚴凝切 春冬正月交

日華兼月魄 戊己本爲君 金木東西併 陰陽上下分 減添依次序 進退合先文 十月懷胎滿 翩翩泛白雲

別嗣神州祖 聯燈又一迴 密傳三祖印 還夢五侯街 玄字乾坤太 慈天日月開 逆流漳浦上 天感泣雲雷

北齊傳得印 獨步出人間 祖地江河闊 隨天日月閑 妙音流四海 瑞氣溢三山 一句南來信 清風撼雪關

翠合雞山樹 峩峩祖岫松 凝霜分五葉 含雪振雙峯 月迥金河內 珠添玉鏡中 颼飀傳細離 天下播真宗

東山分祖印 空際月成輪 碧眼風光翠 黃梅樹色春 九枝添瑞鶴 一葉拂祥麟 別得金僊記 曹谿第五人

南得黃梅意 曹谿記法泉 三衣兼祖印 一鉢盡師傳 慈月光千海 玄河注百川 神洲十二代 法眼繼相傳

出石雄委迥 樛林況莫同 翠含烟靄外 閏布雪霜中 影撼千谿月 聲聯五葉風 妙音傳藥嶠 天下定真宗

深沉分派異 方外一輪孤 海底清天鏡 潭中碧眼珠 千重排雪岸 半偈徹冰壺 遞印宗門後 人天作楷模

素容空界外 廓落迥無邊 玉鏡同千域 金輪匝五天 霜凝熊耳印 冰浩鷲峯玄 不是龍居月 難光洞上泉

理奧絕思量 根尋徑路長 因茲知隔濶 無那被封疆 人生須特達 起坐覺馨香 清淨如來子 安然坐道場

思遠神儀奧 精虛履踐通 見聞離影像 密際語前蹤 得意塵中妙 投機露道容 藏明照驚覺 肯可達真宗

瀑濺安禪石 秋雲鎖碧層 一峰如卓筆 幾日策孤藤 樹偃前朝蓋 星輝下界燈 超然歸此處 心已契南能

萬仞朝滄海 秋層上碧虛 峭欹雲盡後 寒綺月生初 影落陽侯宅 根連覺帝居 誰能謝塵迹 向此結茅廬

幽鳥語如篁 柳垂金線長 煙收山谷靜 風送杏花香 永日蕭然坐 澄心萬慮亡 欲言言不及 林下好商量

閑步游南陌 唯便野興多 傍花看蝶舞 近柳聽鶯歌 稚子撈溪萊 山翁携蕨蘿 問渠何處住 迴首指前坡

每思同道者 屈指有寒山 得意千峯下 無人共往還 朝看雲片片 暮聽水潺潺 若問幽奇處 儂家住此間

三春媚景時 疊嶂含煙雨 携藍採蕨歸 和米鐺中煮 食罷展殘書 鶯鳥關關語 此情孰可論 唯我能相許

幽巖我自悟 路險無人到 寒燒帶葉柴 倦即和衣倒 閒牕任月明 落葉從風掃 住茲不計年 漸覺垂垂老

野老負薪歸 催婦連宵織 看他家事忙 且道承誰力 問渠渠不知 特地生疑惑 傷嗟今古人 幾箇知恩德

一水浮千棹 悠悠來去人 纜開湘浦岸 帆落楚江濱 風色東西變 潮痕旦暮新 只茲澄漢色 幾度化爲塵

我暫作魚鼓 懸頭爲衆苦 師僧喫茶飯 拈槌打我肚 身雖披鱗甲 心中一物無 鸕鷀橫溪望 我誓不入湖

地僻雙溪合 村深邸舍稀 主人如舊識 稚子覓新詩 洗杓開春醖 淘粳作午炊 春風吹酒醒 琴劍又追隨

古縣枕前灘 官閑道自安 執杯山鳥唱 曬藥野猿看 石縫橫琴筆 槎根插釣竿 不知陶靖節 早晚入雲端

東望扶桑宮 稽首朝鬱儀 太陽洞明景 寥寥何所思 令我拜金色 候天望英姿 皇華將玉女 臨軒降此時

仰望顧八表 惟月孕陰精 中有大素皇 夫人駕綠軿 曜華光二極 混明照三清 慇懃求志道 五色下來迎

歲星乘木德 展望耀東鄉 淩天姿潤澤 正色滉明皇 尋華歌浩漾 擲水詠芝芳 經時頻禱祝 獲福自然長

芒角森龍鳳 威光叱十方 丹罡耀午夜 朱火焰三邊 晶明符正炁 劍戟炴兵權 欃槍應滅跡 孛慧敢當前

太白淩清漢 騰霜耀素英 亭亭浮瑞彩 皎皎盛長庚 鋒高能禦寇 色潤每降兵 推窮符曆數 合道與長生

妙哉符五炁 彷彿見真門 嵯峨當丑位 壬癸洞靈君 分輝凝皎潔 盻蠁赴思存 仙歌將舞蹈 良久下金天

高穹符戊己 藏陸起重霄 五行尊暗曜 九土見光昭 甘石推留伏 陶巫筭深寥 上仙垂雨露 伏地禮空謠

神首循黑道 冥冥超至靈 晴明期朔望 陽德晦陰精 高鎮黃旛闕 矛戟耀霜鈴 志心伺多福 稽首諷真經

處暗表陰德 豹尾鎮星宮 怒指摧山嶽 權雄暝太空 龍蛇生怪狀 變異忽昏濛 主人長壽榮 禳應在恪恭

授制宗元帝 含精耀紫微 陰陽乘運極 幽顯閟靈機 玉輿登馬漢 金鈴布斗飛 四宿循周度 九土尊天威

太陰光玉緯 精魄育羣生 青桂黃華輔 鬱羅保素靈 毛頭分怪狀 彗尾或潛經 舍次流災房 齋修洞香冥

三才及萬物 倚伏各有靈 終結大刼數 福盡天地傾 往返於五道 苦哉更死生 展轉三塗中 去來與禍幷

大賢慎玆戒 忍世念割情 愚夫不信法 罪通常自嬰 吾念世無已 今故重告明 若欲度斯禍 歸命太上經

宿命有信然 弱喪謂之無 皆欲眼前見 過目即言悠 大賢明道教 慘慽憫頑夫 依依念子苦 勤勤令我憂

經法隨玄妙 崇奉悉因師 凡欲立善者 咸當禮願之 氣專功易就 心慢侮難追 若能勤繫念 朝日自仙飛

公族爲良雅 僧堂視事幽 綱軒疏雨霽 金剎片雲秋 樹色新蘭若 經聲小比丘 從來東道意 無見不相留

一宿煙霞境 更無塵夢侵 泉聲寒繞枕 山色冷歸衾 自得希夷性 還忘名利心 更闌不成寐 巖鳥共寒吟

十年學仙術 靈草少知音 白祿堪爲櫃 海寶善軟金 生在沙崗上 常得道家欽 朱內抽真汞 花紅根自深

天降神櫃草 無過訪合穗 燒藥實堪誇 不與凡草揆 衆草經霜軟 此草不憔悴 寒暑不相侵 燒藥添智慧

芝草延年壽 五鳳結成珍 六龍堪爲櫃 七寶善養庚 玉柱能香美 青泉苦味辛 萬通偏煮汞 天降立制成

志道要超昇 須訪神草經 聖事常宜重 非人莫謾輕 恐折人間壽 看似掌中珍 欲知庚汞了 須採草鳳青

天降號聚珍 四季葉長青 凡人多不識 看似掌中金 服食添長命 生餐善治心 不是真仙本 世間少知音

此草味教辛 仙家喚金燈 生服能治病 一載自身輕 伏砒砒能白 結汞汞轉新 不然濟人命 兼取汞中庚

大道依仙蹤 方顯有神功 三黃成真體 白虎是一宗 金丹求靈草 石櫃卒難窮 欲知鉛汞了 須採草萬通

大道與仙同 須向草中功 金石能飛走 靈草自相通 但依真仙草 製向鉛汞中 欲得金丹就 採取草山紅

弟子仰法師 敢啓有所陳 衆生闇塞久 思聞至法音 大慈開長夜 設化萬劫新 主人建福齋 延及四輩人

大道無爲中 積氣運起形 爲衆設橋梁 故遺無等經 修之得長樂 莫有三界生 燒去六塵垢 一心靜念聽

九鼎何所自 都因一炁生 銀鉛看得所 龍虎自呑幷 銖兩相句制 河車辨性情 循還依節候 還丹應可成

龜蛇體殊異 鉛汞共宗祖 二女雖同居 良媒分子母 配合由三花 青龍句白虎 四象既可憑 五神當有主

巍巍尊復高 飄飄何左顧 世人徒鍊丹 不識神仙路 衆石屬坎宮 假名皆不悟 黑白既不知 流年亦虛度

盡言水土金 三物成大藥 假氣遞相生 相生復相爍 黃芽不是鉛 元向鉛中作 舉東已合西 戊己爲囊橐

復始纔陽發 循環順節移 龍潛騰未得 虎伏叫聲希 二炁相方會 三花兆啟期 火盈臨九數 虧折却來歸

二九臨鑪日 乾坤氣正交 金童來剋木 土鎮水胎胞 感應相吞噉 和同在意調 進時加刻漏 退即卦依爻

道泰親承候 陽和始發生 律移衤孟月 斗建守寅行 君子心乾惕 陰陽順節萌 三旬終出戶 擣治再還烹

苦節鍊成乾 修丹在志堅 虎傷龍帶血 金殺木無煙 陽盛陰將至 榮來衰自然 撃聲同磬響 觀視得延年

初六到南宮 陰昇姤啓蒙 刻頻移律呂 持節遞相攻 五日纔虧折 三花運數供 取來臨戶看 血點幾千重

小吉柄天符 陰來遁積孚 金公湊筋髓 朱鳥握機樞 道體同天地 沖和藥在鑪 莫將爲變化 服餌死皆蘇

否閉三陰降 將軍殺炁多 牽牛星漢會 織女渡天河 甲乙變傷木 庚辛劎始磨 令行廵節候 寒暑緫經過

月合天剛至 風生薺麥芽 土公親祭祀 埏埴養金砂 桂影圓霄漢 曦和韻紫霞 鴻來玄鳥去 將見水中楂

冷炁傷時物 陰來萬木凋 菊花尋戊已 赤血斬龍腰 剝爛將爲土 離鉛見即消 苦心修至道 莫恨路迢迢

上六居坤位 陰陽括始終 帝男精作髓 離女血殷紅 二八當交合 三人義不同 開鑪看至寶 服即變衰翁

巖叟承恩寵 燒丹在禁闈 釜中諸藥化 鑪上水銀飛 璧合秋霜色 光含夜月輝 緫由明主感 能使道精微

轉轉窮微妙 重重入杳杳 由將藥砂體 却變水銀形 炁合秋霜靜 朱光夜落星 自然成姹女 何處不通靈

白錫雖初化 黃芽制已凝 元如天降雪 映似結池水 研土乾和炒 羅灰濕拌蒸 仍須看炁色 更待鹵鹹澄

硝石臨湯沃 碙砂浸水煎 鹹麤只是轉 礬細不須研 舊白初凝硬 新黃色未堅 欲將持入火 由怯水銀煙

罷火開丹竃 成金去藥泥 瑞光連明月 真氣雜虹蜺 形勝參金鼎 精華向馬蹄 由須九轉畢 看取一刀圭

化粉初研鍊 臨鑪定否臧 似塵驚半紫 如麵訝全黃 瑞作三莖穗 靈含五色光 待抽金毒盡 特獻玉階傍

俄景曖餘暉 寒村歸棲翼 吏休案牘斂 庭閑誼訟息 顧脩杇鈍姿 多慙弼諧力 不能庶知止 方歸事耕植

識託浮泡起 生從愛欲來 昔時曾長大 今日復嬰孩 星眼隨人轉 朱脣向乳開 爲迷真法性 還却受輪迴

覽鏡容顏改 登階氣力衰 咄哉今已老 趨拜禮還虧 身似臨崖樹 心如念水龜 尚猶躭有漏 不肯學無爲

精魄辭生路 遊魂入死關 只聞千萬去 不見一人還 寶馬空嘶立 庭花永絕攀 早求無上道 應免四方山

夜夜抱佛眠 朝朝還共起 行住鎮相隨 坐臥同居止 分毫不相離 如身影相似 欲知佛何在 只這語聲是

萬類同真性 千般體一如 若人解此法 何用苦尋渠 四生同一體 六趣會歸余 無明即是佛 煩惱不須除

脫中如不如 縛中莫如相 乃會三菩提 如如等無上 法相並無雙 恒乖未曾各 沈浮隨不隨 搖漾泊無泊

持戒如天日 能明本有軀 照見家中寶 兼聞額上珠 直超三有海 徑到薩雲衢 並會等無等 齊證拘無拘

修空截三有 精進作醫王 共弘調御法 甘雨注無方 澤潤羣生等 慧解悉芬芳 普會三菩室 齊證真如房

玉鉤千丈掛 金波萬里遙 蚌虧輪影滅 蓂落桂陰銷 入風花氣馥 出樹鳥聲嬌 獨使高樓婦 空度可憐宵

丹暉映雲庭 紫煙光玉林 煥爛七寶花 璀璨瑤靈音 宮商自相和 妙靈開人衿 玄唱種福田 廣度無界心

飄飄上雲路 黯黯入長霄 星宮日去遠 光陰劫數遙 仰德金顏隱 傾想佇神飈 願得暎霞軫 焚香稽首朝

玄風轉飛蓋 紫氣汎仙車 浮空不侍駕 倐忽昇虛無 徘徊哀下界 顧眄愍羣諸 三元真化畢 翛然入太虛

萬氣浮空上 千光合太微 霄間望華蓋 虛裏眄霞衣 真儀入雲路 圓曜逐風飛 願得三元會 金容乘運歸

畫樓吹笛妓 金椀酒家胡 錦石稱貞女 青松學大夫 脫貂貰桂醑 射雁與山廚 聞道高陽會 愚公谷正愚

巖壑轉微逕 雲林隱法堂 羽人飛奏樂 天女跪焚香 竹外峰偏曙 藤陰水更涼 欲知禪坐久 行路長春芳

不知香積寺 數里入雲峰 古木無人逕 深山何處鐘 泉聲咽危石 日色冷青松 薄暮空潭曲 安禪制毒龍

暮持筇竹杖 相待虎谿頭 催客聞山響 歸房逐水流 野花叢發好 谷鳥一聲幽 夜坐空林寂 松風直似秋

龍鍾一老翁 徐步謁禪宮 欲問義心義 遙知空病空 山河天眼裏 世界法身中 莫怪銷炎熱 能生大地風

竹徑從初地 蓮峰出化城 窗中三楚盡 林上九江平 軟草承趺坐 長松響梵聲 空居法雲外 觀世得無生

門前洛陽客 下馬拂征衣 不枉故人駕 平生多掩扉 行人返深巷 積雪帶餘暉 早歲同袍者 高車何處歸

促織鳴已急 輕衣行向重 寒燈坐高館 秋雨聞疎鐘 白法調狂象 玄言問老龍 何人顧蓬徑 空愧求羊蹤

紗帽烏皮几 閑居懶賦詩 門看五柳識 年筭六身知 靈壽君王賜 彫胡弟子炊 空勞酒食饌 持底解人頤

松菊荒三逕 圖書共五車 烹葵邀上客 看竹到貧家 鵲乳先春草 鶯啼過落花 自憐黃髪暮 一倍惜年華

麗日照殘春 初晴草木新 牀前磨鏡客 樹下灌園人 五馬驚窮巷 雙童逐老身 中廚辦麤飯 當恕阮家貧

空山新雨後 天氣晚來秋 明月松間照 清泉石上流 竹喧歸浣女 蓮動下漁舟 隨意春芳歇 王孫自可留

中歲頗好道 晚家南山陲 興來每獨往 勝事空自知 行到水窮處 坐看雲起時 偶然值林叟 談笑無還期

清川帶長薄 車馬去閑閑 流水如有意 暮禽相與還 荒城臨古渡 落日滿秋山 迢遞嵩高下 歸來且閉關

谷口疎鐘動 漁樵稍欲稀 悠然遠山暮 獨向白雲歸 菱蔓弱難定 楊花輕易飛 東臯春草色 惆悵掩柴扉

幽尋得此地 詎有一人曾 大壑隨階轉 羣山入戶登 庖廚出深竹 印綬隔垂藤 即事辭軒冕 誰云病未能

寂寞掩柴扉 蒼茫對落暉 鶴巢松樹遍 人訪蓽門稀 綠竹含新粉 紅蓮落故衣 渡頭煙火起 處處采菱歸

太乙近天都 連山接海隅 白雲迴望合 青靄入看無 分野中峰變 陰晴衆壑殊 欲投人處宿 隔水問樵夫

一從歸白社 不復到青門 時倚檐前樹 遠看原上村 青菰臨水拔 白鳥向山翻 寂寞於陵子 桔槔方灌園

宿雨乘輕屐 春寒著弊袍 開畦分白水 間柳發紅桃 草際成棋局 林端舉桔槔 還持鹿皮几 日暮隱蓬蒿

屏居淇水上 東野曠無山 日隱桑柘外 河明閭井間 牧童望村去 獵犬隨人還 靜者亦何事 荆扉乘晝關

野老纔三戶 邊村少四鄰 婆娑依里社 簫鼓賽田神 灑酒澆芻狗 焚香拜木人 女巫紛屢舞 羅襪自生塵

風勁角弓鳴 將軍獵渭城 草枯鷹眼疾 雪盡馬蹄輕 忽過新豐市 還歸細柳營 迴看射鵰處 千里暮雲平

好讀高僧傳 時看辟穀方 鳩形將刻杖 龜殼用支牀 柳色春山暎 梨花夕鳥藏 北窗桃李下 閑坐但焚香

楚塞三湘接 荆門九派通 江流天地外 山色有無中 郡邑浮前浦 波瀾動遠空 襄陽好風日 留醉與山翁

秋空自明迥 況復遠人間 暢以沙際鶴 兼之雲外山 澄波澹將夕 清月皓方閑 此夜任孤櫂 夷猶殊未還

井邑傅巖上 客亭雲霧間 高城眺落日 極浦暎蒼山 岸火孤舟宿 漁家夕鳥還 寂寥天地暮 心與廣川閑

逆旅逢佳節 征帆未可前 窗臨汴河水 門渡楚人船 雞犬散墟落 桑榆蔭遠田 所居人不見 枕席生雲煙

單車欲問邊 屬國過居延 征蓬出漢塞 歸雁入胡天 大漠孤煙直 長河落日圓 蕭關逢候吏 都護在燕然

銜命辭天闕 單車欲問邊 征蓬出漢塞 歸雁入胡天 大漠孤煙直 長河落日圓 蕭關逢候吏 都護在燕然

新妝可憐色 落日卷羅帷 鑪氣清珍簟 牆陰上玉墀 春蟲飛網戶 暮雀隱花枝 向晚多愁思 閑窗桃李時

憐爾解臨池 渠爺未學詩 老夫何足似 弊宅倘因之 蘆筍穿荷葉 菱花罥雁兒 郗公不易勝 莫著外家欺

獨坐悲雙鬢 空堂欲二更 雨中山果落 燈下草蟲鳴 白髮終難變 黃金不可成 欲知除老病 唯有學無生

重門朝已啓 起坐聽車聲 要欲聞清佩 方將出戶迎 晚鐘鳴上苑 疎雨過春城 了自不相顧 臨堂空復情

春樹遶宮牆 宮鶯囀曙光 忽驚啼暫斷 移處弄還長 隱葉棲承露 攀花出未央 遊人未應返 爲此始思鄉

雙燕初命子 五桃新作花 王昌是東舍 宋玉次西家 小小能織綺 時時出浣紗 親勞使君問 南陌駐香車

卑栖却得性 每與白雲歸 徇祿仍懷橘 看山免採薇 暮禽先去馬 新月待開扉 霄漢時回首 知音青瑣闈

歸鞍白雲外 繚繞出前山 今日又明日 自知心不閑 親勞簪組送 欲趂鶯花還 一步一迴首 遲遲向近關

愚谷與誰去 唯將黎子同 非須一處住 不那兩心空 寧問春將夏 誰論西復東 不知吾與子 若箇是愚公

吾家愚谷裏 此谷本來平 雖則行無跡 還能響應聲 不隨雲色暗 只待日光明 緣底名愚谷 都由愚所成

借問愚公谷 與君聊一尋 不尋翻到谷 此谷不離心 行處曾無險 看時豈有深 寄言塵世客 何處欲歸臨

行行西陌返 駐幰問車公 挾轂雙官騎 應門五尺僮 老年如塞北 強起離牆東 爲報壺丘子 來人道姓蒙

古墓成蒼嶺 幽宮象紫臺 星辰七曜隔 河漢九泉開 有海人寧渡 無春雁不廻 更聞松韻切 疑是大夫哀

何悟藏環早 纔知拜璧年 翀天王子去 對日聖君憐 樹轉宮猶出 笳悲馬不前 雖蒙絕馳道 京兆別開阡

蘭殿新恩切 椒宮夕臨幽 白雲隨鳳管 明月在龍樓 人向青山哭 天臨渭水愁 雞鳴常問膳 今恨玉京留

騎吹凌霜發 旌旗夾路陳 凱容金節護 冊命玉符新 傅母悲香褓 君家擁畫輪 射熊今夢帝 秤象問何人

蒼舒留帝寵 子晉有仙才 五歲過人智 三天使鶴催 心悲陽祿館 目斷望思臺 若道長安近 何爲更不來

西望昆池闊 東瞻下杜平 山朝豫章館 樹轉鳳凰城 五校連旗色 千門疊鼓聲 金環如有驗 還向畫堂生

功德冠羣英 彌綸有大名 軒皇用風后 傅說是星精 就第優遺老 來朝詔不名 留侯常辟穀 何苦不長生

謀猷爲相國 翊戴奉宸輿 劒履升前殿 貂蟬託後車 齊侯疏土宇 漢室賴圖書 僻處留田宅 仍纔十頃餘

久踐中台座 終登上將壇 誰言斷車騎 空憶盛衣冠 風日咸陽慘 笳簫渭水寒 無人當便闕 應罷太師官

天上去西征 雲中護北平 生擒白馬將 連破黑鵰城 忽見芻靈苦 徒聞竹使榮 空留左氏傳 誰繼卜商名

返葬金符守 同歸石窌妻 卷衣悲畫翟 持翣待鳴雞 容衞都人慘 山川駟馬嘶 猶聞隴上客 相對哭征西

塗芻去國門 祕器出東園 太守留金印 夫人罷錦軒 旌旗轉衰木 簫鼓上寒原 墳樹應西靡 長思魏闕恩

錦衣餘翟茀 繡轂罷魚軒 淑女詩長在 夫人法尚存 凝笳隨曉斾 行哭向秋原 歸去將何見 誰能返戟門

女史悲彤管 夫人罷錦軒 卜塋占二室 行哭度千門 秋日光能淡 寒川波自翻 一朝成萬古 松柏暗平原

帝城風日好 況復建平家 玉枕雙文簟 金盤五色瓜 山中無魯酒 松下飯胡麻 莫厭田家苦 歸期遠復賒

下階欲離別 相對映蘭叢 含辭未及吐 淚落蘭叢中 高堂靜秋日 羅衣飄暮風 誰能待明月 迴首見牀空

帝城風日好 況復建平家 玉枕雙紋簟 金盤五色瓜 山中無魯酒 松下飯胡麻 莫厭田家苦 歸期遠復賒

不遠灞陵邊 安居向十年 入門穿竹徑 留客聽山泉 鳥囀深林裏 心閑落照前 浮名竟何益 從此願棲禪

安禪一室內 左右竹亭幽 有法知不染 無言誰敢酬 鳥飛爭向夕 蟬噪已先秋 煩暑自茲適 清涼何所求

竟陵西塔寺 蹤跡尚空虛 不獨支公住 曾經陸羽居 草堂荒產蛤 茶井冷生魚 一汲清泠水 高風味有餘

行苦神亦秀 泠然谿上松 銅瓶與竹杖 來自祝融峯 常願入靈嶽 藏經訪遺蹤 南歸見長老 且爲說心胸

天子念西疆 咨君去不遑 垂銀棘庭印 持斧柏臺綱 雪下天山白 泉枯塞草黃 佇聞河隴外 還繼海沂康

東風何時至 已綠湖上山 湖上春已早 田家日不閑 溝塍流水處 耒耜平蕪間 薄暮飯牛罷 歸來還閉關

日高雞犬靜 門掩向寒塘 夜竹深茅宇 秋亭冷石牀 住山年已遠 服藥壽偏長 虛棄浮生者 相逢益自傷

歸鞍白雲外 繚繞出前山 今日又明日 自知心不閑 親勞簪組送 欲趂鶯花還 一步一回首 遲遲向近關

一點消未盡 孤月在竹陰 晴光夜轉瑩 寒氣曉仍深 還對讀書牖 且關乘興心 已能依此地 終不傍瑤琴

西掖承休澣 東隅返故林 來稱郯子學 歸是越人吟 馬上秋郊遠 舟中曙海陰 知君懷魏闕 萬里獨搖心

輕舟去何疾 已到雲林境 起坐魚鳥間 動搖山水影 巖中響自答 溪裏言彌靜 事事令人幽 停橈向餘景

可憐青銅鏡 挂在白玉堂 玉堂有美女 嬌弄明月光 羅袖拂金鵲 綵屏點紅妝 妝罷含情坐 春風桃李香

君王寵初歇 棄妾長門宮 紫殿青苔滿 高樓明月空 夜愁生枕席 春意罷簾櫳 泣盡無人問 容華落鏡中

十五嫁王昌 盈盈入畫堂 自矜年最少 復倚壻爲郎 舞愛前谿綠 歌憐子夜長 閑來鬬百草 度日不成妝

二月春來半 宮中日漸長 柳垂金屋煖 花發玉樓香 拂匣先臨鏡 調笙更炙簧 還將歌舞態 只擬奉君王

巳日帝城春 傾都祓禊晨 停車須傍水 奏樂要驚塵 弱柳障行騎 浮橋擁看人 猶言日尚早 更向九龍津

聞君爲漢將 虜騎罷南侵 出塞清沙漠 還家拜羽林 風霜臣節苦 歲月主恩深 爲語西河使 知余報國心

客從巴水渡 傳爾泝行舟 是日風波霽 高堂雨半收 青山滿蜀道 綠水向荆州 不作書相問 誰能慰別愁

客行逢雨霽 歇馬上津樓 山勢雄三輔 關門扼九州 川從陝路去 河遶華陰流 向晚登臨處 風煙萬里愁

梁日東陽守 爲樓望越中 綠窗明月在 青史古人空 江靜聞山狖 川長數塞鴻 登臨白雲晚 流恨此遺風

昨晚南行楚 今朝北泝河 客愁能幾日 鄉路漸無多 晴景搖津樹 春風起棹歌 長淮亦已盡 寧復畏潮波

北上途未半 南行歲已闌 孤舟下建德 江水入新安 海近山常雨 谿深地早寒 行行泊不可 須及子陵灘

征馬去翩翩 城秋月正圓 單于莫近塞 都護欲臨邊 漢驛通煙火 胡沙乏井泉 功成須獻捷 未必去經年

前路入鄭郊 尚經百餘里 馬煩時欲歇 客歸程未已 落日桑柘陰 遙村煙火起 西還不遑宿 中夜渡涇水

君王既巡狩 輦道入秦京 遠樹低槍壘 孤峯入幔城 寒疎清禁漏 夜警羽林兵 誰念迷方客 長懷魏闕情

宿雨朝來歇 空山天氣清 盤雲雙鶴下 隔水一蟬鳴 古道黃花落 平蕪赤燒生 茂陵雖有病 猶得伴君行

四年不相見 相見復何爲 握手言未畢 却令傷別離 升堂還駐馬 酌醴便呼兒 語嘿自相對 安用傍人知

朝來已握手 宿別更傷心 灞水行人渡 商山驛路深 故情君且足 謫宦我難任 直道皆如此 誰能淚滿襟

常聞積歸思 昨夜又兼秋 鄉路京華遠 王程江水流 吳歌喧兩岸 楚客醉孤舟 漸覺潮初上 悽然多暮愁

吳王承國寵 列第禁城東 連夜徵詞客 當春試舞童 砌分池水岸 牕度竹林風 更待西園月 金尊樂未終

西入秦關口 南瞻驛路連 彩雲生闕下 松樹到祠邊 作鎮當官道 雄都俯大川 蓮峯徑上處 彷彿有神仙

井邑連淮泗 南樓向晚過 望灘沙鷺起 尋岸浴童歌 近海雲偏出 兼秋雨更多 明晨擬回棹 鄉思恨風波

別業居幽處 到來生隱心 南山當戶牖 灃水映園林 屋覆經冬雪 庭昏未夕陰 寥寥人境外 閑坐聽春禽

失路農爲業 移家到汝墳 獨愁常廢卷 多病久離羣 鳥雀垂窻柳 虹霓出澗雲 山中無外事 樵唱有時聞

晝眺伊川曲 巖間霽色明 淺沙平有路 流水漫無聲 浴鳥沿波聚 潛魚觸釣驚 更憐春岸綠 幽意滿前楹

路向榮川谷 晴來望盡通 細煙生水上 圓月在舟中 岸勢迷行客 秋聲亂草蟲 旅懷勞自慰 淅淅有涼風

相知有叔卿 訟簡夜彌清 旅泊倦愁臥 堂空聞曙更 風簾搖燭影 秋雨帶蟲聲 歸思那堪說 悠悠限洛城

梅福幽棲處 佳期不忘還 鳥吟當戶竹 花繞傍池山 水氣侵階冷 松陰覆座閑 寧知武陵趣 宛在市朝間

蘭若無人到 真僧出復稀 苔侵行道席 雲濕坐禪衣 澗鼠緣香案 山蟬噪竹扉 世間長不見 寧止暫忘歸

自得中峰住 深林亦閉關 經秋無客到 入夜有僧還 暗澗泉聲小 荒岡樹影閑 高窻不可望 星月滿空山

楚山不可極 歸路但蕭條 海色晴看雨 江聲夜聽潮 劒留南斗近 書寄北風遙 爲報空潭橘 無媒寄洛橋

纔入維揚郡 鄉關此路遙 林藏初過雨 風退欲歸潮 江火明沙岸 雲帆礙浦橋 客衣今日薄 寒氣近來饒

江亭當廢國 秋景倍蕭騷 夕照明殘壘 寒潮漲古濠 就田看鶴大 隔水見僧高 無限前朝事 醒吟易覺勞

閨女求天女 更闌意未闌 玉庭開粉席 羅袖捧金盤 向月穿針易 臨風整線難 不知誰得巧 明旦試相看

黃雲雁門郡 日暮風沙裏 千騎黑貂裘 皆稱羽林子 金笳吹朔雪 鐵馬嘶雲水 帳下飲蒲萄 平生寸心是

此別不可道 此心當報誰 春風灞水上 飲馬桃花時 誤作好文士 只令遊宦遲 留書下朝客 我有故山期

出郭喜見山 東行亦未遠 夕陽帶歸路 靄靄秋稼晚 樵者乘霽歸 野夫及星飯 請謝朱輪客 垂竿不復返

春臺臨永路 跂足望行子 片片雲觸峯 離離鳥渡水 叢林遠山上 霽景雜花裏 不見攜手人 下山采綠芷

少年學騎射 勇冠幷州兒 直愛出身早 邊功沙漠垂 戎鞭腰下插 羌笛雪中吹 膂力今應盡 將軍猶未知

澄霽晚流闊 微風吹綠蘋 鱗鱗遠峰見 淡淡平湖春 芳草日堪把 白雲心所親 何時可爲樂 夢裏東山人

西樓對金谷 此地古人心 白日落庭內 黃花生澗陰 四鄰見疎木 萬井度寒砧 石上題詩處 千年留至今

子月過秦正 寒雲覆洛城 嗟君未得志 猶作苦辛行 煖酒嫌衣薄 瞻風候雨晴 春官含笑待 驅馬速前程

夜夢還京北 鄉心恨擣衣 朝逢入秦使 走馬喚君歸 驛路清霜下 關門黃葉稀 還家應信宿 看子速如飛

禪室吐香燼 輕紗籠翠烟 長繩挂青竹 百尺垂紅蓮 熠爚衆星下 玲瓏雙塔前 含光待明發 此別豈徒然

可歎芳菲日 分爲萬里情 閶門折垂柳 御苑聽殘鶯 海戍通閩邑 江航過楚城 客心君莫問 春草是王程

梅花今正發 失路復何如 舊國雲山在 新年風景餘 春饒漢陽夢 日寄武陵書 可即明時老 臨川莫羨魚

洛陽爲此別 攜手更何時 不復人間見 祗應海上期 清谿入雲木 白首臥茅茨 共惜盧敖去 天邊望所思

寂寞俱不偶 裹糧空入秦 宦途已可識 歸臥包山春 舊國指飛鳥 滄波愁旅人 開樽洛水上 怨別柳花新

城南送歸客 舉酒對林巒 暄鳥迎風囀 春衣度雨寒 桃花開翠幕 柳色拂金鞍 公子何時至 無令芳草闌

秦川朝望迥 日出正東峰 遠近山河淨 逶迤城闕重 秋聲萬戶竹 寒色五陵松 客有歸歟歎 悽其霜露濃

荆扉帶郊郭 稼穡滿東葘 倚杖寒山暮 鳴梭秋葉時 回雲覆陰谷 返景照霜梨 澹泊真吾事 清風別自茲

石臺置香飯 齋後施諸禽 童子亦知善 衆生無懼心 苔痕蒼曉露 盤勢出香林 錫杖或圍繞 吾師一念深

東園長新笋 映日復穿籬 迸出依青嶂 攢生半綠池 色因林向背 行逐地高卑 但恐春將老 青青獨爾爲

存歿令名傳 青青松柏田 事姑稱孝婦 生子繼先賢 露濕銘旌重 風吹鹵簿前 陰堂從此閉 誰誦女師篇

自爲洛陽客 夫子吾知音 盡義能下士 時人無此心 奈何離居夜 巢鳥悲空林 愁坐至月上 復聞南鄰砧

西坂何繚繞 青林問子家 天寒噪野雀 日晚度城鴉 寂歷道傍樹 曈曨原上霞 茲情不可說 長恨隱淪賒

長安渭橋路 行客別時心 獻賦溫泉畢 無媒魏闕深 黃鶯啼就馬 白日暗歸林 三十名未立 君還惜寸陰

持衡出帝畿 星指夜郎飛 神女雲迎馬 荆門雨濕衣 聽猿收淚罷 繫鴈待書稀 蠻貊雖殊俗 知君肝膽微

越客新安別 秦人舊國情 舟乘晚風便 月帶上潮平 花路西施石 雲峰句踐城 明州報兩掾 相憶二毛生

冠古積榮盛 當時數戟門 舊交丞相子 繼世五侯孫 長劒倚天外 短書盈萬言 秋風一送別 江上黯消魂

謫遠自安命 三年已忘歸 同聲願執手 驛騎到門扉 云是帝鄉去 軍書謁紫微 曾爲金馬客 向日淚沾衣

名公作逐臣 驅馬拂行塵 舊國問鄖子 勞歌過郢人 一川花送客 二月柳宜春 奉料竹林興 寬懷此別晨

開士度人久 空巖花霧深 徒知燕坐處 不見有爲心 蘭若門對壑 田家路隔林 還言證法性 歸去比黃金

夕到玉京寢 窅冥雲漢低 魂交仙室蝶 曙聽羽人雞 滴瀝花上露 清泠松下谿 明當訪真隱 揮手入無倪

招提此山頂 下界不相聞 塔影挂清漢 鐘聲和白雲 觀空靜室掩 行道衆香焚 且駐西來駕 人天日未曛

相逢此溪曲 勝託在煙霞 潭影竹間動 巖陰簷外斜 人言上皇代 犬吠武陵家 借問淹留日 春風滿若耶

香剎夜忘歸 松青古殿扉 燈明方丈室 珠繫比丘衣 白日傳心靜 青蓮喻法微 天花落不盡 處處鳥銜飛

仙郎偏好道 鑿沼象瀛洲 魚樂隨情性 船行任去留 秦人辨雞犬 堯日識巢由 歸客衡門外 仍憐返景幽

華陽仙洞口 半嶺拂雲看 窈窕穿苔壁 差池對石壇 方隨地脉轉 稍覺水晶寒 未果變金骨 歸來茲路難

羽客北山尋 草堂松徑深 養神宗示法 得道不知心 洞戶逢雙履 寥天有一琴 更登玄圃上 仍種杏成林

寶坊求往跡 神理駐沿洄 鴈塔酬前願 王身更後來 加持將暝合 朗悟豁然開 兩世分明見 餘生復幾哉

墨客鍾張侶 材高吳越珍 千門來謁帝 駟馬去榮親 吏邑沿清洛 鄉山指白蘋 歸期應不遠 當及未央春

停車渭陽暮 望望入秦京 不見鵷鸞道 如聞歌吹聲 鄉魂涉江水 客路指蒲城 獨有故樓月 今來亭上明

精思莫知日 意靜如空虛 三鳥自來去 九光遙卷舒 新池近天井 玉宇停雲車 余亦苦山路 洗心祈道書

高天風雨散 清氣在園林 況我夜初靜 當軒鳴綠琴 雲開北堂月 庭滿南山陰 不見長裾者 空歌遊子吟

暮聲雜初鴈 夜色涵早秋 獨見海中月 照君池上樓 山雲拂高棟 天漢入雲流 不惜朝光滿 其如千里遊

世業江湖側 郊原休沐處 獨言五日歸 未道千秋去 鄉亭春水綠 昌閣寒光暮 昔爲晝錦遊 今成逝川路

歸路秦城下 寒雲慘平田 故園滄海邊 綠柳覆平川 送客異他日 還舟殊昔年 華亭有明月 長向隴頭懸

劍水千人石 荆江萬里流 英英有君子 才德滿中州 明道俟良佐 惟賢初薄遊 生涯一朝盡 寂寞夜臺幽

金堂策令名 仙掖居清位 鳴玉朝雙闕 垂纓遊兩地 朝夕既論思 春秋仍書事 何言魯聲伯 忽下瓊珠淚

令德棄人世 明朝降寵章 起居存有位 著作沒爲郎 寒水落南浦 月華虛北堂 松門一長想 彷彿見清揚

冬暮久無樂 西行至長安 故人處東第 清夜多新歡 廣庭竹陰靜 華池月色寒 知音盡詞客 方見交情難

朝隨秋雲陰 乃至青松林 花閣空中遠 方池巖下深 竹風亂天語 溪響成龍吟 試問真君子 遊山非世心

精廬不住子 自有無生鄉 過客知何道 裴回雁子堂 浮雲歸故嶺 落月還西方 日夕虛空裏 時時聞異香

遙山起真宇 西向盡花林 下見宮殿小 上看廊廡深 苑花落池水 天語聞松音 君子又知我 焚香期化心

江上楓林秋 江中秋水流 清晨惜分袂 秋日尚同舟 落潮洗魚浦 傾荷枕驛樓 明年菊花熟 洛東泛觴遊

洛城本天邑 洛水即天池 君王既行幸 法子復來儀 虛室香花滿 清川楊柳棰 乘閑道歸去 遠意誰能知

晉家南作帝 京鎮北爲關 江水中分地 城樓下帶山 金陵事已往 青蓋理無還 落日空亭上 愁看龍尾灣

古木嘯寒禽 層城帶夕陰 梁園多綠柳 楚岸盡楓林 山際空爲險 江流長自深 平生何以恨 天地本無心

他日曾遊魏 魏家餘趾存 可憐宮殿所 但見桑榆繁 此去拜新職 爲榮近故園 高陽八才子 況復在君門

明牧念行子 又言悲解攜 初筵方落日 醉止到鳴雞 過客來自北 大軍居在西 兵家如討逆 敢以庶盤溪

東城別故人 臘月遲芳辰 不惜孤舟去 其如兩地春 花明洛陽苑 水綠小平津 是日不相見 鶯聲徒自新

楚國千里遠 孰知方寸違 春遊歡有客 夕寢賦無衣 江水帶冰綠 桃花隨雨飛 九歌有深意 捐佩乃言歸

明月掛青天 遙遙如目前 故人遊畫閣 却望似雲邊 水宿依漁父 歌聲好采蓮 采蓮江上曲 今夕爲君傳

郊外亭臯遠 野中岐路分 苑門臨渭水 山翠雜春雲 秦閣多遺典 吳臺訪闕文 君王思校理 莫滯清江濆

寒潮信未起 出浦纜孤舟 一夜苦風浪 自然增旅愁 吳山遲海月 楚火照江流 欲有知音者 異鄉誰可求

朝遊天苑外 忽見法筵開 山勢當空出 雲陰滿地來 疎鐘清月殿 幽梵靜花臺 日暮香林下 飄飄仙步迴

山中有流水 借問不知名 映地爲天色 飛空作雨聲 轉來深澗滿 分出小池平 恬澹無人見 年年長自清

上士既開天 中朝爲得賢 青雲方羽翼 畫省比神仙 委佩雲霄裏 含香日月前 君王儻借問 客有上林篇

皇州月初曉 處處鼓鐘喧 樹出蓬萊殿 城開閶闔門 近臣朝瑣闥 詞客向文園 獨有三川路 空傷遊子魂

門生故來往 知欲命浮觴 忽奉朝青閣 回車入上陽 落花滿春水 疎柳映新塘 是日歸來暮 勞君奏雅章

青闕朝初退 白雲遙在天 非關取雷雨 故欲伴神仙 泛灩鵷池曲 飄颻瑣闥前 猶多遠山意 幸入侍臣篇

故壇何肅肅 中野自無喧 烈火見陳信 颺言聞永存 房星隱曙色 朔風動寒原 今日歌天馬 非關征大宛

聖主御青春 綸言命使臣 將修風伯祀 更福太平人 帟幕宵聯事 壇場曉降神 帝心矜動物 非爲屬車人

泊舟伊川右 正見野人歸 日暮春山綠 我心清且微 巖聲風雨度 水氣雲霞飛 復有金門客 來參蘿薜衣

白雪宜新舞 清宵召楚妃 嬌童攜錦薦 侍女整羅衣 花映垂鬟轉 香迎步履飛 徐徐歛長袖 雙燭送將歸

河橋送客舟 河水正安流 遠見輕橈動 遙憐故國遊 海禽逢早鴈 江月值新秋 一聽南津曲 分明散別愁

二月清江外 遙遙餞故人 南山晴有雪 東陌霽無塵 騎別章臺晚 舟行洛水春 知君梁苑去 日見白華新

洛城春雨霽 相送下江鄉 樹綠天津道 山明伊水陽 孤舟從此去 客思一何長 直望清波裏 唯餘落日光

越城臨渤澥 晉國在河汾 仙綬兩鄉意 青郊一路分 野棠春未發 田雀暮成羣 他日思吳會 嘗因西北雲

清洛帶芝田 東流入大川 舟輕水復急 別望杳如仙 細草生春岸 明霞散早天 送君唯一曲 當是白華篇

西方有六國 國國願來賓 聖主今無外 懷柔遣使臣 大夫開幕府 才子作行人 解劒聊相送 邊城二月春

落日臨御溝 送君還北州 樹涼征馬去 路暝歸人愁 吳嶽夏雲盡 渭河秋水流 東籬摘芳菊 想見竹林遊

柱史迴清憲 謫居臨漢川 遲君千里駕 方外賞雲泉 路斷因春水 山深隔暝煙 湘江見遊女 寄摘一枝蓮

相送隴山頭 東西隴水流 從來心膽盛 今日爲君愁 暗雪迷征路 寒雲隱戍樓 唯餘旌斾影 相逐去悠悠

朝看法雲散 知有至人還 送客臨伊水 行車出故關 天花滿南國 精舍在空山 雖復時來去 中心長日閑

落日吹簫管 清池發櫂歌 船爭先後渡 岸激去來波 水葉藏魚鳥 林花間綺羅 踟躕仙女處 猶似望天河

一作雲峰別 三看花柳朝 青山隔遠路 明月空長霄 鵲浴西江雨 雞鳴東海潮 此情勞夢寐 況道雙林遙

山中人不見 雲去夕陽過 淺瀨寒魚少 叢蘭秋蝶多 老年疎世事 幽性樂天和 酒熟思才子 谿頭望玉珂

向晚橫吹悲 風動馬嘶合 前趨引旗節 千里陣雲帀 單于下陰山 砂礫空颯颯 封侯取一戰 豈復念閨閤

蟬鳴空桑林 八月蕭關道 出塞入塞寒 處處黃蘆草 從來幽幷客 皆共塵沙老 莫學遊俠兒 矜夸紫騮好

飲馬渡秋水 水寒風似刀 平沙日未沒 黯黯見臨洮 昔日長城戰 咸言意氣高 黃塵足今古 白骨亂蓬蒿

奉詔甘泉宮 總徵天下兵 朝廷備禮出 郡國豫郊迎 紛紛幾萬人 去者無全生 臣願節宮廐 分以賜邊城

邊頭何慘慘 已葬霍將軍 部曲皆相弔 燕南代北聞 功勳多被黜 兵馬亦尋分 更遣黃龍戍 唯當哭塞雲

秋風夜渡河 吹却鴈門桑 遙見胡地獵 鞲馬宿嚴霜 五道分兵去 孤軍百戰場 功多翻下獄 士卒但心傷

西陵俠少年 送客短長亭 青槐夾兩道 白馬如流星 聞道羽書急 單于寇井陘 氣高輕赴難 誰顧燕山銘

走馬遠相尋 西樓下夕陰 結交期一劒 留意贈千金 高閣歌聲遠 重門柳色深 夜闌須盡飲 莫負百年心

越女作桂舟 還將桂爲楫 湖上水渺漫 清江不可涉 摘取芙蓉花 莫摘芙蓉葉 將歸問夫壻 顏色何如妾

哀哀獻玉人 楚國同悲辛 泣盡繼以血 何由辨其真 賴承琢磨惠 復使光輝新 猶畏讒口疾 棄之如埃塵

楚客醉孤舟 越水將引棹 山爲兩鄉別 月帶千里貌 羇譴同繒綸 僻幽聞虎豹 桂林寒色在 苦節知所效

幽娟松篠徑 月出寒蟬鳴 散髮臥其下 誰知孤隱情 吟時白雲合 釣處玄潭清 瓊樹方杳靄 鳳兮保其貞

皇恩暫遷謫 待罪逢知己 從此武陵溪 孤舟二千里 桃花遺古岸 金澗流春水 誰識馬將軍 忠貞抱生死

太清聞海鶴 遊子引鄉眄 聲隨羽儀遠 勢與歸雲便 青桂春再榮 白雲暮來變 遷飛在禮儀 豈復淚如霰

蒼蒼竹林暮 吾亦知所投 靜坐山齋月 清溪聞遠流 西峰下微雨 向曉白雲收 遂解塵中組 終南春可遊

日暮西北堂 涼風洗脩木 著書在南窗 門館常肅肅 苔草延古意 視聽轉幽獨 或問余所營 刈黍就寒谷

怏怏步長道 客行渺無端 郊原欲下雪 天地稜稜寒 當時每酣醉 不覺行路難 今日無酒錢 悽惶向誰歎

鳳皇所宿處 月暎孤桐寒 槁葉零落盡 空柯蒼翠殘 虛心誰能見 直影非無端 響發調尚苦 清商勞一彈

孤桐秘虛鳴 樸素傳幽真 髣髴絃指外 遂見初古人 意遠風雪苦 時來江山春 高宴未終曲 誰能辨經綸

聖德超千古 皇風扇九圍 天廻萬象出 駕動六龍飛 淑氣來黃道 祥雲覆紫微 太平多扈從 文物有光輝

晉水千廬合 汾橋萬國從 開唐天業盛 入沛聖恩濃 下輦廻三象 題碑任六龍 睿明懸日月 千歲此時逢

城南虜已合 一夜幾重圍 自有金笳引 能霑出塞衣 聽臨關月苦 清入海風微 三奏高樓曉 胡人掩涕歸

蕭條郡城閉 旅館空寒烟 秋月對愁客 山鐘搖暮天 新知偶相訪 斗酒情依然 一宿阻長會 清風徒滿川

白露傷草木 山風吹夜寒 遙林夢親友 高興發雲端 郭外秋聲急 城邊月色殘 瑤琴多遠思 更爲客中彈

清洛日夜漲 微風引孤舟 離腸便千里 遠夢生江樓 楚國橙橘暗 吳門煙雨愁 東南具今古 歸望山雲秋

樓頭廣陵近 九月在南徐 秋色明海縣 寒烟生里閭 夜帆歸楚客 昨日度江書 爲問易名叟 垂綸不見魚

築室在人境 遂得真隱情 春盡草木變 雨來池館清 琴書全雅道 視聽已無生 閉戶脫三界 白雲自虛盈

物化同枯木 希夷明月珠 本來生滅盡 何者是虛無 一坐看如故 千齡獨向隅 至人非別有 方外不應殊

欣逢柏梁故 共謁聰公禪 石室無人到 繩牀見虎眠 陰崖常抱雪 枯澗爲生泉 出處雖雲異 同歡在法筵

中峯青苔壁 一點雲生時 豈意石堂裏 得逢焦鍊師 爐香淨琴案 松影閑瑤墀 拜受長年藥 翩翻西海期

霜天起長望 殘月生海門 風靜夜潮滿 城高寒氣昏 故人何寂寞 久已乖清言 明發不能寐 徒盈江上尊

晉陽寒食地 風俗舊來傳 雨滅龍蛇火 春生鴻雁天 泣多流水漲 歌發舞雲旋 西見之推廟 空爲人所憐

聖代多才俊 陸生何考槃 南山高松樹 不合空摧殘 九月湖上別 北風秋雨寒 殷勤歎孤鳳 早食金琅玕

泠泠花下琴 君唱渡江吟 天際一帆影 預懸離別心 以言神仙尉 因致瑤華音 回軫撫商調 越溪澄碧林

江上調玉琴 一弦清一心 泠泠七弦遍 萬木澄幽陰 能使江月白 又令江水深 始知梧桐枝 可以徽黃金

清溪深不測 隱處唯孤雲 松際露微月 清光猶爲君 茅亭宿花影 藥院滋苔紋 余亦謝時去 西山鸞鶴羣

行藥至石壁 東風變萌芽 主人門外綠 小隱湖中花 時物堪獨往 春帆宜別家 辭君嚮滄海 爛熳從天涯

翩翩雲中使 來問太原卒 百戰苦不歸 刀頭怨明月 塞雲隨陣落 寒日傍城沒 城下有寡妻 哀哀哭枯骨

牧馬古道傍 道傍多古墓 蕭條愁殺人 蟬鳴白楊樹 迴頭望京邑 合沓生塵霧 富貴安可常 歸來保貞素

高樓百餘尺 直上江水平 明月照人苦 開簾彈玉箏 山高猿狖急 天靜鴻鴈鳴 曲度猶未終 東峰霞半生

漢宮豈不死 異域傷獨沒 萬里馱黃金 蛾眉爲枯骨 迴車夜出塞 立馬皆不發 共恨丹青人 墳上哭明月

嫖姚北伐時 深入強千里 戰餘落日黃 軍敗鼓聲死 嘗聞漢飛將 可奪單于壘 今與山鬼鄰 殘兵哭遼水

清晨入古寺 初日照高林 竹逕通幽處 禪房花木深 山光悅鳥性 潭影空人心 萬籟此都寂 但餘鐘磬音

單于雖不戰 都護事邊深 君執幕中秘 能爲高士心 海頭近初月 磧裏多愁陰 西望郭猶子 將分淚滿襟

賢達不相識 偶然交已深 宿帆謁郡佐 悵別依禪林 湘水流入海 楚雲千里心 望君杉松夜 山月清猿吟

琴當秋夜聽 況是洞中人 一指指應法 一聲聲爽神 寒蟲臨砌急 清吹褭燈頻 何必鍾期耳 高閑自可親

泊舟淮水次 霜降夕流清 夜久潮侵岸 天寒月近城 平沙依鴈宿 候館聽雞鳴 鄉國雲霄外 誰堪羈旅情

平湖四無際 此夜泛孤舟 明月異方意 吳歌令客愁 鄉園碧雲外 兄弟淥江頭 萬里無歸信 傷心看斗牛

青苔常滿路 流水復入林 遠與市朝隔 日聞雞犬深 寥寥丘中想 渺渺湖上心 嘯傲轉無欲 不知成陸沈

天淨河漢高 夜閑砧杵發 清秋忽如此 離恨應難歇 風亂池上萍 露光竹間月 與君共遊處 勿作他鄉別

林臥避殘暑 白雲長在天 賞心既如此 對酒非徒然 月色徧秋露 竹聲兼夜泉 涼風懷袖裏 茲意與誰傳

人錄尚書事 家臨御路傍 鑿池通渭水 避暑借明光 印綬妻封邑 軒車子拜郎 寵因宮掖裏 勢極必先亡

夜盡夢初驚 紗窗早霧明 曉妝脂粉薄 春服綺羅輕 妾有今朝恨 君無舊日情 愁來理弦管 皆是斷腸聲

玳瑁昔稱華 玲瓏薄絳紗 鉤銜門勢曲 節亂水紋斜 日弄長飛鳥 風搖不卷花 自當分內外 非是爲驕奢

水勢臨階轉 峰形對路開 槎從天上得 石是海邊來 瑞草分叢種 祥花間色栽 舊傳詞賦客 唯見有鄒枚

勝境宜長望 遲春好散愁 關連四塞起 河帶八川流 複磴承香閣 重巖映彩樓 爲臨溫液近 偏美聖君遊

小園足生事 尋勝日傾壺 蒔蔬利於鬻 纔青摘已無 四鄰依野竹 日夕采其枯 田家心適時 春色徧桑榆

飛燕倚身輕 爭人巧笑名 生君棄妾意 增妾怨君情 日落昭陽壁 秋來長信城 寥寥金殿裏 歌吹夜無聲

日暮裁縫歇 深嫌氣力微 纔能收篋笥 嬾起下簾帷 怨坐空然燭 愁眠不解衣 昨來頻夢見 夫婿莫應知

暫得金吾夜 通看火樹春 停車傍明月 走馬入紅塵 妓雜歌偏勝 場移舞更新 應須盡記取 說向不來人

今歲今宵盡 明年明日催 寒隨一夜去 春逐五更來 氣色空中改 容顏暗裏回 風光人不覺 已著後園梅

往日長安路 歡遊不惜年 爲貪盧女曲 用盡沈郎錢 身老方投刺 途窮始著鞭 猶聞有知己 此去不徒然

山月松篠下 月明山景鮮 聊爲高秋酌 復此清夜弦 晤語方獲志 栖心亦彌年 尚言興未逸 更理逍遙篇

墨客鍾張侶 材高吳越珍 千門來謁帝 駟馬去榮親 吏邑沿清洛 鄉山指白蘋 歸期應不遠 當及未央春

荒村帶返照 落葉亂紛紛 古路無行客 寒山獨見君 野橋經雨斷 澗水向田分 不爲憐同病 何人到白雲

漸老知身累 初寒曝背眠 白雲留永日 黃葉減餘年 猨護窗前樹 泉澆谷後田 沃洲能共隱 不用道林錢

石橋人不到 獨往更迢迢 乞食山家少 尋鐘野路遙 松門風自埽 瀑布雪難消 秋夜聞清梵 餘音逐海潮

南歸猶謫宦 獨上子陵灘 江樹臨洲晚 沙禽對水寒 山開斜照在 石淺亂流難 惆悵梅花發 年年此地看

陋巷喜陽和 衰顏對酒歌 嬾從華髮亂 閑任白雲多 郡簡容垂釣 家貧學弄梭 門前七里瀨 早晚子陵過

鄉心新歲切 天畔獨潸然 老至居人下 春歸在客先 嶺猨同旦暮 江柳共風煙 已是長沙傅 從今又幾年

片石羊公後 淒涼江水濱 好辭千古事 墮淚萬家人 鵩集占書久 鸞回刻篆新 不堪相顧恨 文字日生塵

吹簫江上晚 惆悵別茅君 踏火能飛雪 登刀入白雲 晨香長日在 夜磬滿山聞 揮手桐溪路 無情水亦分

盛府南門寄 前程積水中 月明臨夏口 山晚望巴東 故節辭江郡 寒笳發渚宮 漢川風景好 遙羨逐羊公

亂軍交白刃 一騎出黃塵 漢節同歸闕 江帆共逐臣 猨愁歧路晚 梅作異方春 知己酇侯在 應憐脫粟人

離別江南北 汀洲葉再黃 路遙雲共水 砧迥月如霜 歲儉依仁政 年衰憶故鄉 佇看宣室召 漢法倚張綱

自古悲搖落 誰人奈此何 夜蛬偏傍枕 寒鳥數移柯 向老三年謫 當秋百感多 家貧惟好月 空媿子猷過

幾歲依窮海 頹年惜故陰 劍寒空有氣 松老欲無心 玩雪勞相訪 看山正獨吟 孤舟且莫去 前路水雲深

獨過長沙去 誰堪此路愁 秋風散千騎 寒雨泊孤舟 賈誼辭明主 蕭何識故侯 漢廷當自召 湘水但空流

焚香奏仙唄 向夕遍空山 清切兼秋遠 威儀對月閑 靜分巖響荅 散逐海潮還 幸得風吹去 隨人到世間

扁舟乘興客 不憚苦寒行 晚暮相依分 江潮欲別情 水聲冰下咽 砂路雪中平 舊劒鋒鋩盡 應嫌贈脫輕

故居何日下 春草欲芊芊 猶對山中月 誰聽石上泉 猨聲知後夜 花發見流年 杖錫閑來往 無心到處禪

宰臣思得度 鷗鳥戀爲羣 遠客迴飛錫 空山臥白雲 夕陽孤艇去 秋水兩溪分 歸共臨川史 同翻貝葉文

上方鳴夕磬 林下一僧還 密行傳人少 禪心對虎閑 青松臨古路 白月滿寒山 舊識窗前桂 經霜更待攀

新安君莫問 此路水雲深 江海無行跡 孤舟何處尋 青山空向淚 白月豈知心 縱有餘生在 終傷老病侵

江海相逢少 東南別處長 獨行風嫋嫋 相去水茫茫 白首辭同舍 青山背故鄉 離心與潮信 每日到潯陽

播遷悲遠道 搖落感衰容 今日猶多難 何年更此逢 世交黃葉散 鄉路白雲重 明發看煙樹 唯聞江北鐘

因家漢水曲 相送掩柴扉 故郢生秋草 寒江澹落暉 綠林行客少 赤壁住人稀 獨過潯陽去 潮歸人不歸

新家浙江上 獨泛落潮歸 秋水照華髮 涼風生褐衣 柴門嘶馬少 藜杖拜人稀 惟有陶潛柳 蕭條對掩扉

離羣方歲晏 謫宦在天涯 暮雪同行少 寒潮欲上遲 海鷗知吏傲 砂鶴見人衰 只畏生秋草 西歸亦未期

九重宣室召 萬里建溪行 事直皇天在 歸遲白髮生 用材身復起 覩聖眼猶明 離別寒江上 潺湲若有情

野寺長依止 田家或往還 老農開古地 夕鳥入寒山 書劒身同廢 煙霞吏共閑 豈能將白髮 扶杖出人間

故里歸成客 新家去未安 詩書滿蝸舍 征稅及漁竿 火種山田薄 星居海島寒 憐君不得已 步步別離難

別離共成怨 衰老更難忘 夜月留同舍 秋風在遠鄉 朱弦徐向燭 白髮強臨觴 歸獻西陵作 誰知此路長

寒江鳴石瀨 歸客夜初分 人語空山答 猨聲獨戍聞 遲來朝及暮 愁去水連雲 歲晚心誰在 青山見此君

豈知偕老重 垂老絕良姻 郗氏誠難負 朱家自媿貧 綻衣留欲故 織錦罷經春 何況蘼蕪綠 空山不見人

鶴書猶未至 那出白雲來 舊路經年別 寒潮每日迴 家空歸海燕 人老發江梅 最憶門前柳 閑居手自栽

建寅迴北斗 看曆占春風 律變滄江外 年加白髮中 春衣試稚子 壽酒勸衰翁 今日陽和發 榮枯豈不同

幽居蘿薜情 高臥紀綱行 鳥散秋鷹下 人閑春草生 冒風歸野寺 收印出山城 今日新安郡 因君水更清

不識閩中路 遙知別後心 猨聲入嶺切 鳥道問人深 旅食過夷落 方言會越音 西征開幕府 早晚用陳琳

番禺萬里路 遠客片帆過 盛府依橫海 荒祠拜伏波 人經秋瘴變 鳥墜火雲多 誠憚炎洲裏 無如一顧何

搖落淮南葉 秋風想越吟 皺枚入梁苑 逸少在山陰 老鶴無衰貌 寒松有本心 聖朝難稅駕 惆悵白雲深

越州初罷戰 江上送歸橈 南渡無來客 西陵自落潮 空城垂故柳 舊業廢春苗 閭里相逢少 鶯花共寂寥

山棲久不見 林下偶同遊 早晚來香積 何人住沃洲 寒禽驚後夜 古木帶高秋 却入千峰去 孤雲不可留

却到番禺日 應傷昔所依 炎洲百口住 故國幾人歸 路識梅花在 家存棣萼稀 獨逢迴雁去 猶作舊行飛

君家楊柳渡 來往落帆過 綠竹經寒在 青山欲暮多 薜蘿誠可戀 婚嫁復如何 無奈閑門外 漁翁夜夜歌

洞庭波渺渺 君去弔靈均 幾路三湘水 全家萬里人 聽猨明月夜 看柳故年春 憶想汀洲畔 傷心向白蘋

白雲幽臥處 不向世人傳 聞在千峰裏 心知獨夜禪 辛勤羞薄祿 依止愛閑田 惆悵王孫草 青青又一年

萬古巴丘戍 平湖此望長 問人何淼淼 愁暮更蒼蒼 疊浪浮元氣 中流沒太陽 孤舟有歸客 早晚達瀟湘

何事長沙謫 相逢楚水秋 暮帆歸夏口 寒雨對巴丘 帝子椒漿奠 騷人木葉愁 惟憐萬里外 離別洞庭頭

共悲來夏口 何事更南征 霧露行人少 瀟湘春草生 鶯啼何處夢 猨嘯若爲聲 風月新年好 悠悠遠客情

少年辭魏闕 白首向沙場 瘦馬戀秋草 征人思故鄉 暮笳吹寒月 曉甲帶胡霜 自到雲中郡 于今百戰強

憐君洞庭上 白髮向人垂 積雨悲幽獨 長江對別離 牛羊歸故道 猨鳥聚寒枝 明發遙相望 雲山不可知

流落征南將 曾驅十萬師 罷歸無舊業 老去戀明時 獨立三朝識 輕生一劒知 茫茫漢江上 日暮復何之

舉目傷蕪沒 何年此戰爭 歸人失舊里 老將守孤城 廢戍山煙出 荒田野火行 獨憐溮水上 時亂亦能清

逢君穆陵路 匹馬向桑乾 楚國蒼山古 幽州白日寒 城池百戰後 耆舊幾家殘 處處蓬蒿遍 歸人掩淚看

征途逢滻水 忽似到秦川 借問朝天處 猶看落日邊 映沙晴漾漾 出澗夜濺濺 欲寄西歸恨 微波不可傳

平蕪連古堞 遠客此沾衣 高樹朝光上 空城秋氣歸 微明漢水極 搖落楚人稀 但見荒郊外 寒鵶暮暮飛

爾來多不見 此去又何之 華髮同今日 流芳似舊時 洲長春色遍 漢廣夕陽遲 歲歲王孫草 空憐無處期

舊俗歡猶在 憐君恨獨深 新年向國淚 今日倚門心 歲去隨湘水 春生近桂林 流鶯且莫弄 江畔正行吟

南過三湘去 巴人此路偏 謫居秋瘴裏 歸處夕陽邊 直道天何在 愁容鏡亦憐 裁書欲誰訴 無淚可潸然

搖落暮天迥 青楓霜葉稀 孤城向水閉 獨鳥背人飛 渡口月初上 鄰家漁未歸 鄉心正欲絕 何處擣寒衣

上方幽且暮 臺殿隱蒙籠 遠磬秋山裏 清猨古木中 衆溪連竹路 諸嶺共松風 儻許棲林下 甘成白首翁

漸入雲峰裏 愁看驛路閑 亂鵶投落日 疲馬向空山 且喜憐非罪 何心戀末班 天南一萬里 誰料得生還

萬里猨啼斷 孤村客暫依 雁過彭蠡暮 人向宛陵稀 舊路青山在 餘生白首歸 漸知行近北 不見鷓鴣飛

萬事依然在 無如歲月何 邑人憐白髮 庭樹長新柯 故老相逢少 同官不見多 唯餘舊山路 惆悵枉帆過

却訪巴人路 難期國士恩 白雲從出岫 黃葉已辭根 大造功何薄 長年氣尚冤 空令數行淚 來往落湘沅

寂寞江亭下 江楓秋氣斑 世情何處澹 湘水向人閑 寒渚一孤雁 夕陽千萬山 扁舟如落葉 此去未知還

歲歲逢離別 蹉跎江海濱 宦遊成楚老 鄉思逐秦人 馬首歸何日 鶯啼又一春 因君報情舊 閑慢欲垂綸

南地隨緣久 東林幾歲空 暮山門獨掩 春草路難通 作梵連松韻 焚香入桂叢 唯將舊缾鉢 却寄白雲中

又過梅嶺上 歲歲此枝寒 落日孤舟去 青山萬里看 猨聲湘水靜 草色洞庭寬 已料生涯事 唯應把釣竿

東林一泉出 復與遠公期 石淺寒流處 山空夜落時 夢閑聞細響 慮澹對清漪 動靜皆無意 唯應達者知

彤襜江上遠 萬里詔書催 獨過潯陽去 空憐潮信迴 離心秋草綠 揮手暮帆開 想見秦城路 人看五馬來

長沙千載後 春草獨萋萋 流水朝將暮 行人東復西 碑苔幾字滅 山木萬株齊 佇立傷今古 相看惜解攜

不識黔中路 今看遣使臣 猨啼萬里客 鳥似五湖人 地遠官無法 山深俗豈淳 須令荒徼外 亦解懼埋輪

古臺搖落後 秋日望鄉心 野寺人來少 雲峰水隔深 夕陽依舊壘 寒磬滿空林 惆悵南朝事 長江獨至今

賈生年最少 儒行漢庭聞 拜手卷黃紙 迴身謝白雲 故關無去客 春草獨隨君 淼淼長淮水 東西自此分

舊寺尋遺緒 歸心逐去塵 早鶯何處客 古木幾家人 白髮經多難 滄洲欲暮春 臨期數行淚 爲爾一霑巾

郊原風日好 百舌弄何頻 小婦秦家女 將軍天上人 鴉歸長郭暮 草映大堤春 客散垂楊下 通橋車馬塵

洛陽征戰後 君去問凋殘 雲月臨南至 風霜向北寒 故園經亂久 古木隔林看 誰訪江城客 年年守一官

舊國無家訪 臨歧亦羨歸 途經百戰後 客過二陵稀 秋草通征騎 寒城背落暉 行當蒙顧問 吳楚歲頻饑

上國三千里 西還及歲芳 故山經亂在 春日送歸長 曉奏趨雙闕 秋成報萬箱 幸論開濟力 已實海陵倉

方從大夫後 南去會稽行 淼淼滄江外 青青春草生 芸香辭亂事 梅吹聽軍聲 應訪王家宅 空憐江水平

花縣彈琴暇 樵風載酒時 山含秋色近 鳥度夕陽遲 出沒鳧成浪 蒙籠竹亞枝 雲峰逐人意 來去解相隨

國用憂錢穀 朝推此任難 即山榆莢變 降雨稻花殘 林響朝登嶺 江喧夜過灘 遙知驄馬色 應待倚門看

復拜東陽郡 遙馳北闕心 行春五馬急 向夜一猨深 山過康郎近 星看婺女臨 幸容棲託分 猶戀舊棠陰

匹馬風塵色 千峰旦暮時 遙看落日盡 獨向遠山遲 故驛花臨道 荒村竹映籬 誰憐却迴首 步步戀南枝

煙塵猶滿目 歧路易霑衣 逋客多南渡 征鴻自北飛 九江春草綠 千里暮潮歸 別後難相訪 全家隱釣磯

漾舟仍載酒 愧爾意相寬 草色南湖綠 松聲小署寒 水禽前後起 花嶼往來看 已作滄洲調 無心戀一官

遙憶新安舊 扁舟復却還 淺深看水石 來往逐雲山 入縣餘花在 過門故柳閑 東征隨子去 皆隱薜蘿間

到君幽臥處 爲我埽莓苔 花雨晴天落 松風終日來 路經深竹過 門向遠山開 豈得長高枕 中朝正用才

籬落能相近 漁樵偶復同 苔封三徑絕 溪向數家通 犬吠寒煙裏 鵶鳴夕照中 時因杖藜次 相訪竹林東

雙扉碧峰際 遙向夕陽開 飛錫方獨往 孤雲何事來 寒潭映白月 秋雨上青苔 相送東郊外 羞看驄馬回

何意同根本 開花每後時 應緣去日遠 獨自發春遲 結實恩難忘 無言恨豈知 年光不可待 空羨向南枝

陵陽不可見 獨往復如何 舊邑雲山裏 扁舟來去過 鳥聲春谷靜 草色太湖多 儻宿荆溪夜 相思漁者歌

多慙恩未報 敢問路何長 萬里通秋雁 千峰共夕陽 舊遊成遠道 此去更違鄉 草露深山裏 朝朝落客裳

華省占星動 孤城望日遙 直廬收舊草 行縣及新苗 滄海天連水 青山暮與朝 閭閻幾家散 應待下車招

登高復送遠 惆悵洞庭秋 風景同前古 雲山滿上游 蒼蒼來暮雨 淼淼逐寒流 今日關中事 蕭何共爾憂

昔賢懷一飯 茲事已千秋 古墓樵人識 前朝楚水流 渚蘋行客薦 山木杜鵑愁 春草茫茫綠 王孫舊此遊

軒轅征戰後 江海別離長 遠客歸何處 平蕪滿故鄉 夕陽帆杳杳 舊里樹蒼蒼 惆悵蓬山下 瓊枝不可忘

往來無盡目 離別要逢春 海內罹多事 天涯見近臣 芳時萬里客 鄉路獨歸人 魏闕心常在 隨君亦向秦

朝見及芳菲 恩榮出紫微 晚光臨仗奏 春色共西歸 楚客移家老 秦人訪舊稀 因君鄉里去 爲埽故園扉

洞庭秋水闊 南望過衡峰 遠客瀟湘裏 歸人何處逢 孤雲飛不定 落葉去無蹤 莫使滄浪叟 長歌笑爾容

鄱陽寄家處 自別掩柴扉 故里人何在 滄波孤客稀 湖山春草遍 雲木夕陽微 南去逢迴鴈 應憐相背飛

蒼梧萬里路 空見白雲來 遠國知何在 憐君去未迴 桂林無葉落 梅嶺自花開 陸賈千年後 誰看朝漢臺

寂寞應千歲 桃花想一枝 路人看古木 江月向空祠 雲雨飛何處 山川是舊時 獨憐春草色 猶似憶佳期

蕭蕭五馬動 欲別謝臨川 落日蕪湖色 空山梅冶煙 江湖通廨舍 楚老拜戈船 風化東南滿 行舟來去傳

羈心不自解 有別會霑衣 春草連天積 五陵遠客歸 十年經轉戰 幾處便芳菲 想見函關路 行人去亦稀

遙想廬陵郡 還聽叔度歌 舊官移上象 新令布中和 看竹經霜少 聞猨帶雨多 但愁徵拜日 無奈借留何

杜門成白首 湖上寄生涯 秋草蕪三徑 寒塘獨一家 鳥歸村落盡 水向縣城斜 自有東籬菊 年年解作花

春草長河曲 離心共渺然 方收漢家俸 獨向汶陽田 鳥雀空城在 榛蕪舊路遷 山東征戰苦 幾處有人煙

何事一花殘 閑庭百草闌 綠滋經雨發 紅豔隔林看 竟日餘香在 過時獨秀難 共憐芳意晚 秋露未須團

清川已再涉 疲馬共西還 何事行人倦 終年流水閑 孤煙飛廣澤 一鳥向空山 愁入雲峰裏 蒼蒼閉古關

星象移何處 旌麾獨向東 勸耕滄海畔 聽訟白雲中 樹色雙溪合 猨聲萬嶺同 石門康樂住 幾里枉帆通

自從飛錫去 人到沃洲稀 林下期何在 山中春獨歸 踏花尋舊徑 映竹掩空扉 寥落東峰上 猶堪靜者依

手植已芳菲 心傷故徑微 往年啼鳥至 今日主人非 滿地誰當埽 隨風豈復歸 空憐舊陰在 門客共霑衣

閑田北川下 靜者去躬耕 萬里空江菼 孤舟過郢城 種荷依野水 移柳待山鶯 出處安能問 浮雲豈有情

想見孤舟去 無由此路尋 暮帆遙在眼 春色獨何心 綠水瀟湘闊 青山鄠杜深 誰當北風至 爲爾一開襟

曉日西風轉 秋天萬里明 湖天一種色 林鳥百般聲 霽景浮雲滿 遊絲暎水輕 今朝江上客 凡慰幾人情

星象南宮遠 風流上客稀 九重思曉奏 萬里見春歸 棹發空江響 城孤落日暉 離心與楊柳 臨水更依依

文姬留此曲 千載一知音 不解胡人語 空留楚客心 聽隨邊草動 意入隴雲深 何事長江上 蕭蕭出塞吟

白首此爲漁 青山對結廬 問人尋野笋 留客饋家蔬 古柳依沙發 春苗帶雨鋤 共憐芳杜色 終日伴閑居

時艱方用武 儒者任浮沈 搖落秋江暮 憐君巴峽深 丘門多白首 蜀郡滿青襟 自解書生詠 愁猨莫夜吟

自從爲楚客 不復掃荆扉 劒共丹誠在 書隨白髮歸 舊遊經亂靜 後進識君稀 空把相如賦 何人薦禮闈

聞道軍書至 揚鞭不問家 虜雲連白草 漢月到黃沙 汗馬河源飲 燒羌隴坻遮 翩翩新結束 去逐李輕車

悠然倚孤棹 却憶臥中林 江草將歸遠 湘山獨往深 白雲留不住 淥水去無心 衡岳千峰亂 禪房何處尋

蕭蕭江雨暮 客散野亭空 憂國天涯去 思鄉歲暮同 到時猨未斷 迴處水應窮 莫望零陵路 千峰萬木中

新年欲變柳 舊客共霑衣 歲夜猶難盡 鄉春又獨歸 寒燈映虛牖 暮雪掩閑扉 且莫乘船去 平生相訪稀

遲遲立駟馬 久客戀瀟湘 明日誰同路 新年獨到鄉 孤煙向驛遠 積雪去關長 秦地看春色 南枝不可忘

月晦逢休澣 年光逐宴移 早鶯留客醉 春日爲人遲 蓂草全無葉 梅花遍壓枝 政閑風景好 莫比峴山時

伏波初樹羽 待爾靜川鱗 嶺海看飛鳥 天涯問遠人 蒼梧雲裏夕 青草嶂中春 遙想文身國 迎舟拜使臣

長沙積雨晦 深巷絕人幽 潤上春衣冷 聲連暮角愁 雲橫全楚地 樹暗古湘洲 杳藹江天外 空堂生百憂

歌舞憐遲日 旌麾映早春 鶯窺隴西將 花對洛陽人 醉罷知何事 恩深忘此身 任他行雨去 歸路裛香塵

蕭條方歲晏 牢落對空洲 才出時人右 家貧湘水頭 蒼山隱暮雪 白鳥沒寒流 不是蓮花府 冥冥不可求

郊原春欲暮 桃杏落紛紛 何處隨芳草 留家寄白雲 聽鶯情念友 看竹恨無君 長嘯高臺上 南風冀爾聞

欲逐樓船將 方安卉服夷 炎洲經瘴遠 春水上瀧遲 歲貢隨重譯 年芳徧四時 番禺靜無事 空詠飲泉詩

揚帆向何處 插羽逐征東 夷落人煙迥 王程鳥路通 江流回澗底 山色聚閩中 君去凋殘後 應憐百越空

獨歸西掖去 難接後塵遊 向日三千里 朝天十二樓 路看新柳夕 家對舊山秋 惆悵離心遠 滄江空自流

既有親人術 還逢試吏年 蓬蒿千里閉 村樹幾家全 雪覆淮南道 春生潁谷煙 何時當莅政 相府待聞天

小邑滄洲吏 新年白首翁 一官如遠客 萬事極飄蓬 柳色孤城裏 鶯聲細雨中 羈心早已亂 何事更春風

家在橫塘曲 那能萬里違 門臨秋水掩 帆帶夕陽飛 傲俗宜紗帽 干時倚布衣 獨將湖上月 相逐去還歸

金陵已蕪沒 函谷復煙塵 猶見南朝月 還隨上國人 白雲心自遠 滄海意相親 何事須成別 汀洲欲暮春

迴車仍昨日 謫去已秋風 干越知何處 雲山只向東 暮天江色裏 田鶴稻花中 却見鄱陽吏 猶應舊馬驄

故人西奉使 胡騎正紛紛 舊國無來信 春江獨送君 五言淩白雪 六翮向青雲 誰念滄州吏 忘機鷗鳥羣

洞庭初下葉 孤客不勝愁 明月天涯夜 青山江上秋 一官成白首 萬里寄滄洲 久被浮名繫 能無媿海鷗

惆悵雲山暮 閑門獨不開 何時飛杖錫 終日閉蒼苔 隔嶺春猶在 無人燕亦來 誰堪暝投處 空復一猨哀

時危身赴敵 事往任浮沈 末路三江去 當時百戰心 春風吳苑綠 古木剡山深 千里滄波上 孤舟不可尋

南浮滄海上 萬里到吳臺 久別長相憶 孤舟何處來 春風催客醉 江月向人開 羨爾無羈束 沙鷗獨不猜

不見君來久 冤深意未傳 冶長空得罪 夷甫豈言錢 直道天何在 愁容鏡亦憐 因書欲自訴 無淚可潸然

燃燈傳七祖 杖錫爲諸侯 來去雲無意 東西水自流 青山春滿目 白日夜隨舟 知到梁園下 蒼生賴此遊

何事長門閉 珠簾只自垂 月移深殿早 春向後宮遲 蕙草生閑地 梨花發舊枝 芳菲自恩幸 看著被風吹

只見山相掩 誰言路尚通 人來千嶂外 犬吠百花中 細草香飄雨 垂楊閑臥風 却尋樵徑去 惆悵綠溪東

江風處處盡 旦暮水空波 搖落行人去 雲山向越多 陳蕃懸榻待 謝客枉帆過 相見耶溪路 逶迤入薜蘿

晤語青蓮舍 重門閉夕陰 向人寒燭靜 帶雨夜鐘沈 流水從他事 孤雲任此心 不能捐斗粟 終日媿瑤琴

猶是南州吏 江城又一春 隔簾湖上月 對酒眼中人 棘寺初銜命 梅仙已誤身 無心羨榮祿 唯待却垂綸

一路經行處 莓苔見履痕 白雲依靜渚 春草閉閑門 過雨看松色 隨山到水源 溪花與禪意 相對亦忘言

夜色帶春煙 燈花拂更然 殘粧添石黛 豔舞落金鈿 掩笑頻欹扇 迎歌乍動弦 不知巫峽雨 何事海西邊

白雲乖始願 滄海有微波 戀舊爭趨府 臨危欲負戈 春歸花殿暗 秋傍竹房多 耐可機心息 其如羽檄何

匹馬向何處 北遊殊未還 寒雲帶飛雪 日暮雁門關 一路傍汾水 數州看晉山 知君喜初服 秪愛此身閑

望君煙水闊 揮手淚霑巾 飛鳥沒何處 青山空向人 長江一帆遠 落日五湖春 誰見汀洲上 相思愁白蘋

愛爾文章遠 還家印綬榮 退公兼色養 臨下帶鄉情 喬木映官舍 春山宜縣城 應憐釣臺石 閑却爲浮名

惆悵青春晚 慇懃濁酒壚 後時長劒澀 斜日片帆孤 東閣邀才子 南昌老腐儒 梁國舊相識 誰憶臥江湖

山陰好雲物 此去又春風 越鳥聞花裏 曹娥想鏡中 小江潮易滿 萬井水皆通 徒羨扁舟客 微官事不同

羽檄催歸恨 春風醉別顏 能邀五馬送 自逐一星還 破竹從軍樂 看花聽訟閑 遙知用兵處 多在八公山

不謂銜冤處 而能窺大悲 獨棲叢棘下 還見雨花時 地狹青蓮小 城高白日遲 幸親方便力 猶畏毒龍欺

萬里辭三殿 金陵到舊居 文星出西掖 卿月在南徐 故里驚朝服 高堂捧詔書 暫容乘駟馬 誰許戀鱸魚

春蘭方可採 此去葉初齊 函谷鶯聲裏 秦山馬首西 庭闈新栢署 門館舊桃蹊 春色長安道 相隨入禁閨

適賀一枝新 旋驚萬里分 禮闈稱獨步 太學許能文 征馬望春草 行人看暮雲 遙知倚門處 江樹正氛氳

趨府弟聯兄 看君此去榮 春隨千里道 河帶萬家城 繡服棠花映 青袍草色迎 梁園修竹在 持贈結交情

臥來能幾日 春事已依然 不解謝公意 翻令靜者便 庭陰殘舊雪 柳色帶新年 寂寞深村裏 唯君相訪偏

西陵潮信滿 島嶼入中流 越客依風水 相思南渡頭 寒光生極浦 暮雪映滄洲 何事揚帆去 空驚海上鷗

所思勞日夕 惆悵去西東 禪客知何在 春山到處同 獨行殘雪裏 相見白雲中 請近東林寺 窮年事遠公

延陵衰草遍 有路問茅山 雞犬驅將去 煙霞擬不還 新家彭澤縣 舊國穆陵關 處處逃名姓 無名亦是閑

寒霜白雲裏 法侶自相攜 竹逕通城下 松風隔水西 方同沃洲去 不作武陵迷 髣髴知心處 高峰是會稽

高僧本姓竺 開士舊名林 一去春山裏 千峰不可尋 新年芳草遍 終日白雲深 欲徇微官去 懸知訝此心

遊吳還入越 來往任風波 復送王孫去 其如春草何 岸明殘雪在 潮滿夕陽多 季子楊柳廟 停舟試一過

辛勤萬里道 蕭索九秋殘 日照閩中夜 天凝海上寒 客程無地遠 主意在人安 遙寄登樓作 空知行路難

未習風波事 初爲吳越遊 露霑湖色曉 月照海門秋 梅市門何在 蘭亭水尚流 西陵待潮處 落日滿扁舟

支公身欲老 長在沃洲多 惠力堪傳教 禪心久伏魔 山雲隨坐夏 江草伴頭陀 借問迴心後 賢愚去幾何

不向新安去 那知江路長 猨聲近廬霍 水色勝瀟湘 驛路收殘雨 漁家帶夕陽 何須愁旅泊 使者有輝光

九日登高望 蒼蒼遠樹低 人煙湖草裏 山翠縣樓西 霜降鴻聲切 秋深客思迷 無勞白衣酒 陶令自相攜

秋草行將暮 登樓客思驚 千家同霽色 一鴈報寒聲 北望無鄉信 東遊滯客行 今君佩銅墨 還有越鄉情

不愁尋水遠 自愛逐連山 雖在春風裏 猶從芳草間 去程何用計 勝事且相關 旅逸同羣鳥 悠悠往復還

多病長無事 開筵暫送君 正愁帆帶雨 莫望水連雲 客思閑偏極 川程遠更分 不須論早晚 惆悵又離羣

白首辭知己 滄洲憶舊居 落潮迴野艇 積雪臥官廬 范叔寒猶在 周王歲欲除 春山數畝地 歸去帶經鉏

微雨夜來歇 江南春色迴 本驚時不住 還恐老相催 人好千場醉 花無百日開 豈堪滄海畔 爲客十年來

三苗餘古地 五稼滿秋田 來問周公稅 歸輸漢俸錢 江城寒背日 湓水暮連天 南楚凋殘後 疲民賴爾憐

賣藥曾相識 吹蕭此復聞 杏花誰是主 桂樹獨留君 漱玉臨丹井 圍碁訪白雲 道經今爲寫 不慮惜鵝羣

作範宮闈睦 歸真道藝超 馭風仙路遠 背日帝宮遙 鸞殿空留處 霓裳已罷朝 淮王哀不盡 松柏但蕭蕭

宮禁恩長隔 神仙道已分 人間驚早露 天上失朝雲 逝水年無限 佳城日易曛 簫聲將薤曲 哀斷不堪聞

射飛誇侍獵 行樂愛聯鑣 薦枕青蛾豔 鳴鞭白馬驕 曲房珠翠合 深巷管弦調 日晚春風裏 衣香滿路飄

渺渺歸何處 沿流附客船 久依鄱水住 頻稅越人田 偶俗機偏少 安閑性所便 祗應君少慣 又欲寄林泉

莫恨扁舟去 川途我更遙 東西潮渺渺 離別雨蕭蕭 流水通春谷 青山過板橋 天涯有來客 遲爾訪漁樵

荒祠古木暗 寂寂此江濆 未作湘南雨 知爲何處雲 苔痕斷珠履 草色帶羅裙 莫唱迎仙曲 空山不可聞

蒼梧在何處 斑竹自成林 點點留殘淚 枝枝寄此心 寒山響易滿 秋水影偏深 欲覓樵人路 蒙籠不可尋

舊日仙成處 荒林客到稀 白雲將犬去 芳草任人歸 空谷無行徑 深山少落暉 桃園幾家住 誰爲掃荆扉

雲母映溪水 溪流知幾春 深藏武陵客 時過洞庭人 白髮慚皎鏡 清光媚奫淪 寥寥古松下 歲晚挂頭巾

茫茫葭菼外 一望一霑衣 秋水連天闊 涔陽何處歸 沙鷗積暮雪 川日動寒暉 楚客來相問 孤舟泊釣磯

山色無定姿 如煙復如黛 孤峰夕陽後 翠嶺秋天外 雲起遙蔽虧 江迴頻向背 不知今遠近 到處猶相對

江楓日搖落 轉愛寒潭靜 水色淡如空 山光復相映 人閑流更慢 魚戲波難定 楚客往來多 偏知白鷗性

秋月照瀟湘 月明聞盪槳 石橫晚瀨急 水落寒沙廣 衆嶺猨嘯重 空江人語響 清暉朝復暮 如待扁舟賞

空傳古岸下 曾見蛟龍去 秋水晚沈沈 猶疑在深處 亂聲沙上石 倒影雲中樹 獨見一扁舟 樵人往來渡

月色滿軒白 琴聲宜夜闌 飀飀青絲上 靜聽松風寒 古調雖自愛 今人多不彈 向君投此曲 所貴知音難

四月深澗底 桃花方欲然 寧知地勢下 遂使春風偏 此意頗堪惜 無言誰爲傳 過時君未賞 空媚幽林前

玄黃一疲馬 筋力盡胡塵 驤首北風夕 徘徊鳴向人 誰憐棄置久 欲與駑駘親 猶戀長城外 青青寒草春

寶鏡凌曙開 含虛淨如水 獨懸秦臺上 萬象清光裏 豈慮高鑒偏 但防流塵委 不知娉婷色 回照今何似

龍泉閑古匣 苔蘚淪此地 何意久藏鋒 翻令世人棄 鐵衣今正澀 寶刃猶可試 儻遇拂拭恩 應知剸犀利

舊井依舊城 寒水深洞徹 下看百餘尺 一鏡光不滅 素綆久未垂 清涼尚含潔 豈能無汲引 長訝君恩絕

亭亭常獨立 川上時延頸 秋水寒白毛 夕陽弔孤影 幽姿閑自媚 逸翮思一騁 如有長風吹 青雲在俄頃

向夕燈稍進 空堂彌寂寞 光寒對愁人 時復一花落 但恐明見累 何愁暗難托 戀君秋夜永 無使蘭膏薄

舊國人未歸 芳洲草還碧 年年湖上亭 悵望江南客 驄馬入關西 白雲獨何適 相思煙水外 唯有心不隔

天涯片雲去 遙指帝鄉憶 惆悵增暮情 瀟湘復秋色 扁舟宿何處 落日羨歸翼 萬里無故人 江鷗不相識

何事東南客 忘機一釣竿 酒香開甕老 湖色對門寒 向郭青山送 臨池白鳥看 見君能浪跡 予亦厭微官

上人居此寺 不出三十年 萬法元無著 一心唯趣禪 忽紆塵外軫 遠訪區中緣 及爾不復見 支提猶岌然

登橋試長望 望極與天平 際海蒹葭色 終朝鳧鴈聲 近山猶髣髴 遠水忽微明 更覽諸公作 知高題柱名

孔光尊董賢 胡廣慚李固 儒風冠天下 而乃敗王度 絳侯與愽陸 忠朴受遺顧 求名不考實 文弊反成蠹

六國韓最弱 末年尤畏秦 鄭生爲韓計 且欲疲秦人 利物可分社 原情堪滅身 咸陽古城下 萬頃稻苗新

弱體鴛鴦薦 啼妝翡翠衾 鴉鳴秋殿曉 人靜禁門深 每憶椒房寵 那堪永巷陰 自驚羅帶緩 非復舊來心

絕塞臨光祿 孤營佐貳師 鐵衣山月冷 金鼓朔風悲 都護徵兵日 將軍破虜時 揚鞭玉關道 回首望旌旗

二紀尚雌伏 徒然忝先進 英英爾衆賢 名實鬱雙振 殘春惜將別 清洛行不近 相與愛後時 無令孤逸韻

桂枝常共擢 茅茨冀同薦 一命何阻脩 載馳各川縣 壯圖悲歲月 明代恥貧賤 回首無津梁 祗令二毛變

俱飛仍失路 綵服邇清波 地積東南美 朝遺甲乙科 客愁千里別 春色五湖多 明日舊山去 其如相望何

寥寥遠天淨 谿路何空濛 斜光照疎雨 秋氣生白虹 雲盡山色暝 蕭條西北風 故林歸宿處 一葉下梧桐

正位開重屋 凌空出火珠 夜來雙月滿 曙後一星孤 天淨光難滅 雲生望欲無 遙知太平代 國寶在名都

曉霽長風裏 勞歌赴遠期 雲輕歸海疾 月滿下山遲 旅望因高盡 鄉心遇物悲 故林遙不見 況在落花時

遺廟宿陰陰 孤峰映綠林 步隨仙路遠 意入道門深 澗水流年月 山雲變古今 祗聞風竹裏 猶有鳳笙音

閟宮凌紫微 芳草閉閑扉 帝子復何在 王孫遊不歸 春風鳴玉珮 暮雨拂靈衣 豈但湘江口 能令懷二妃

春氣滿林香 春遊不可忘 落花吹欲盡 垂柳折還長 桑女淮南曲 金鞍塞北裝 行行小垂手 日暮渭川陽

太空流素月 三五何明明 光耀侵白日 賢愚迷至精 四時更變化 天道有虧盈 常恐今夜沒 須臾還復生

昔時聞遠路 謂是等閑行 及到求人地 始知爲客情 事將公道背 塵遶馬蹄生 儻使長如此 便堪休去程

深潭與淺灘 萬轉出新安 人遠禽魚靜 山空水木寒 嘯起青蘋末 吟矚白雲端 即事遂幽賞 何必挂儒冠

岧嶤試一臨 虜騎附城陰 不辨風塵色 安知天地心 營開邊月近 戰苦陣雲深 旦夕更樓上 遙聞橫笛音

秦庭初指鹿 羣盜滿山東 忤意皆誅死 所言誰肯忠 武關猶未啓 兵入望夷宮 爲祟非涇水 人君道自窮

崇蘭生澗底 香氣滿幽林 采采欲爲贈 何人是同心 日暮徙盈把 裴回憂思深 慨然紉雜佩 重奏丘中琴

舟人自相報 落日下芳潭 夜火連淮市 春風滿客帆 水窮滄海畔 路盡小山南 且喜鄉園近 言榮意未甘

吉日初齊戒 靈巫穆上皇 焚香布瑤席 鳴珮奠椒漿 緩舞花飛滿 清歌水去長 迴波送神曲 雲雨滿瀟湘

旄頭有精芒 胡騎獵秋草 羽檄南渡河 邊庭用兵早 漢家愛征戰 宿將今已老 辛苦羽林兒 從戎榆關道

一身救邊速 烽火通薊門 前軍飛鳥斷 格鬬塵沙昏 寒日鼓聲急 單于夜將奔 當須徇忠義 身死報國恩

大堤行樂處 車馬相馳突 歲歲春草生 踏青二三月 王孫挾珠彈 遊女矜羅襪 攜手今莫同 江花爲誰發

所思在建業 欲往大江深 日夕望京口 煙波愁我心 心馳茅山洞 目極楓樹林 不見少微星 星霜勞夜吟

秋空明月懸 光彩露霑濕 驚鵲棲未定 飛螢捲簾入 庭槐寒影疎 鄰杵夜聲急 佳期曠何許 望望空佇立

吾觀鷦鷯賦 君負王佐才 惜無金張援 十上空歸來 棄置鄉園老 翻飛羽翼摧 故人今在位 歧路莫遲回

五色憐鳳雛 南飛適鷓鴣 楚人不相識 何處求椅梧 去去日千里 茫茫天一隅 安能與斥鷃 決起但槍榆

朝乘汴河流 夕次譙縣界 幸值西風吹 得與故人會 君學梅福隱 余從伯鸞邁 別後能相思 浮雲在吳會

吾觀非常者 碌碌在目前 君負鴻鵠志 蹉跎書劒年 一聞邊烽動 萬里忽爭先 余亦赴京國 何當獻凱還

疾風吹征帆 倏爾向空沒 千里在俄頃 三江坐超忽 向來共歡娛 日夕成楚越 落羽更分飛 誰能不驚骨

送君不相見 日暮獨愁緒 江上空裴回 天邊迷處所 郡邑經樊鄧 山河入嵩汝 蒲輪去漸遙 石徑徒延佇

以我越鄉客 逢君謫居者 分飛黃鶴樓 流落蒼梧野 驛使乘雲去 征帆沿溜下 不知從此分 還袂何時把

歸來臥青山 常夢遊清都 漆園有傲吏 惠好在招呼 書幌神仙籙 畫屏山海圖 酌霞復對此 宛似入蓬壺

石潭傍隈隩 沙岸曉夤緣 試垂竹竿釣 果得槎頭鯿 美人騁金錯 纖手膾紅鮮 因謝陸內史 蓴羹何足傳

夕陽度西嶺 羣壑倏已暝 松月生夜涼 風泉滿清聽 樵人歸欲盡 煙鳥棲初定 之子期宿來 孤琴候蘿逕

落景馀清輝 輕橈弄溪渚 澄明愛水物 臨泛何容與 白首垂釣翁 新妝浣紗女 相看似相識 脉脉不得語

垂釣坐盤石 水清心亦閑 魚行潭樹下 猿挂島藤間 游女昔解佩 傳聞於此山 求之不可得 沿月櫂歌還

吾與二三子 平生結交深 俱懷鴻鵠志 昔有鶺鴒心 逸氣假毫翰 清風在竹林 達是酒中趣 琴上偶然音

采樵入深山 山深樹重疊 橋崩臥槎擁 路險垂藤接 日落伴將稀 山風拂蘿衣 長歌負輕策 平野望煙歸

仲尼既云歿 余亦浮于海 昏見斗柄回 方知歲星改 虛舟任所適 垂釣非有待 爲問乘槎人 滄洲復誰在

阮籍推名飲 清風滿竹林 半酣下衫袖 拂拭龍脣琴 一杯彈一曲 不覺夕陽沈 予意在山水 聞之諧夙心

妾有盤龍鏡 清光常晝發 自從生塵埃 有若霧中月 愁來試取照 坐歎生白髮 寄語邊塞人 如何久離別

帝里重清明 人心自愁思 車聲上路合 柳色東城翠 花落草齊生 鸎飛蝶雙戲 空堂坐相憶 酌茗聊代醉

迎氣當春至 承恩喜雪來 潤從河漢下 花逼豔陽開 不覩豐年瑞 焉知燮理才 撒鹽如可擬 願糝和羹梅

忽示登高作 能寬旅寓情 弦歌既多暇 山水思微清 草得風光動 虹因雨氣成 謬承巴里和 非敢應同聲

風吹沙海雪 漸作柳園春 宛轉隨香騎 輕盈伴玉人 歌疑郢中客 態比洛川神 今日南歸楚 雙飛似入秦

楚萬重陽日 羣公賞讌來 共乘休沐暇 同醉菊花杯 逸思高秋發 歡情落景催 國人咸寡和 遙媿洛陽才

八月湖水平 涵虛混太清 氣蒸雲夢澤 波撼岳陽城 欲濟無舟楫 端居恥聖明 坐觀垂釣者 空有羨魚情

蜀琴久不弄 玉匣細塵生 絲脆弦將斷 金徽色尚榮 知音徒自惜 聾俗本相輕 不遇鍾期聽 誰知鸞鳳聲

拂衣何處去 高枕南山南 欲徇五斗祿 其如七不堪 早朝非晚起 束帶異抽簪 因向智者說 遊魚思舊潭

聞君息陰地 東郭柳林間 左右瀍澗水 門庭緱氏山 抱琴來取醉 垂釣坐乘閑 歸客莫相待 尋源殊未還

龍沙豫章北 九日挂帆過 風俗因時見 湖山發興多 客中誰送酒 櫂裏自成歌 歌竟乘流去 滔滔任夕波

正字芸香閣 幽人竹素園 經過宛如昨 歸臥寂無喧 高鳥能擇木 羚羊漫觸藩 物情今已見 從此願忘言

洞庭秋正闊 余欲泛歸船 莫辨荆吳地 唯餘水共天 渺瀰江樹沒 合沓海潮連 遲爾爲舟楫 相將濟巨川

一丘常欲臥 三徑苦無資 北土非吾願 東林懷我師 黃金然桂盡 壯志逐年衰 日夕涼風至 聞蟬但益悲

卜洛成周地 浮杯上巳筵 鬬雞寒食下 走馬射堂前 垂柳金堤合 平沙翠幕連 不知王逸少 何處會羣賢

故人荆府掾 尚有柏臺威 移職自樊衍 芳聲聞帝畿 昔余臥林巷 載酒過柴扉 松菊無時賞 鄉園欲懶歸

春堤楊柳發 憶與故人期 草木本無意 榮枯自有時 山陰定遠近 江上日相思 不及蘭亭會 空吟祓禊詩

江路經廬阜 松門入虎谿 聞君尋寂樂 清夜宿招提 石鏡山精怯 禪枝怖鴿棲 一燈如悟道 爲照客心迷

山暝聞猿愁 滄江急夜流 風鳴兩岸葉 月照一孤舟 建德非吾土 維揚憶舊遊 還將兩行淚 遙寄海西頭

沿泝非便習 風波厭苦辛 忽聞遷谷鳥 來報五陵春 嶺北回征帆 巴東問故人 桃源何處是 遊子正迷津

田家春事起 丁壯就東陂 殷殷雷聲作 森森雨足垂 海虹晴始見 河柳潤初移 予意在耕鑿 因君問土宜

行乏憩予駕 依然見汝墳 洛川方罷雪 嵩嶂有殘雲 曳曳半空裏 明明五色分 聊題一時興 因寄盧徵君

海上求仙客 三山望幾時 焚香宿華頂 裛露采靈芝 屢躡莓苔滑 將尋汗漫期 倘因松子去 長與世人辭

犯霜驅曉駕 數里見唐城 旅館歸心逼 荒村客思盈 訪人留後信 策蹇赴前程 欲識離魂斷 長空聽雁聲

弊廬在郭外 素產惟田園 左右林野曠 不聞朝市喧 釣竿垂北澗 樵唱入南軒 書取幽棲事 將尋靜者論

養疾衡簷下 由來浩氣真 五行將禁火 十步任尋春 致敬惟桑梓 邀歡即主人 回看後彫色 青翠有松筠

去國似如昨 倏然經杪秋 峴山不可見 風景令人愁 誰采籬下菊 應閑池上樓 宜城多美酒 歸與葛彊遊

朝來登陟處 不似豔陽時 異縣殊風物 羈懷多所思 剪花驚歲早 看柳訝春遲 未有南飛雁 裁書欲寄誰

木落雁南度 北風江上寒 我家襄水上 遙隔楚雲端 鄉淚客中盡 孤帆天際看 迷津欲有問 平海夕漫漫

林園雖少事 幽獨自多違 向夕開簾坐 庭陰落景微 鳥過煙樹宿 螢傍水軒飛 感念同懷子 京華去不歸

上國山河列 賢王邸第開 故人分職去 潘令寵行來 冠蓋趨梁苑 江湘失楚材 豫愁軒騎動 賓客散池臺

夕曛山照滅 送客出柴門 惆悵野中別 殷勤岐路言 茂林予偃息 喬木爾飛翻 無使谷風誚 須令友道存

十五綵衣年 承歡慈母前 孝廉因歲貢 懷橘向秦川 四座推文舉 中郎許仲宣 泛舟江上別 誰不仰神仙

我家南渡頭 慣習野人舟 日夕弄清淺 林湍逆上流 山河據形勝 天地生豪酋 君意在利往 知音期自投

才有幕中士 寧無塞上勳 漢兵將滅虜 王粲始從軍 旌斾邊庭去 山川地脉分 平生一匕首 感激贈夫君

聞君馳綵騎 躞蹀指南荆 爲結潘楊好 言過鄢郢城 摽梅詩有贈 羔雁禮將行 今夜神仙女 應來感夢情

寂寂竟何待 朝朝空自歸 欲尋芳草去 惜與故人違 當路誰相假 知音世所稀 秪應守索寞 還掩故園扉

兄弟遊吳國 庭闈戀楚關 已多新歲感 更餞白眉還 歸泛西江水 離筵北固山 鄉園欲有贈 梅柳著先攀

貴賤平生隔 軒車是日來 青陽一覯止 雲路豁然開 祖道衣冠列 分亭驛騎催 方期九日聚 還待二星回

清旦江天迥 涼風西北吹 白雲向吳會 征帆亦相隨 想到耶溪日 應探禹穴奇 仙書倘相示 予在此山陲

水國無邊際 舟行共使風 羨君從此去 朝夕見鄉中 予亦離家久 南歸恨不同 音書若有問 江上會相逢

男兒一片氣 何必五車書 好勇方過我 多才便起予 運籌將入幕 養拙就閑居 正待功名遂 從君繼兩疎

桃花春水漲 之子忽乘流 峴首辭蛟浦 江中問鶴樓 贈君青竹杖 送爾白蘋洲 應是神仙子 相期汗漫遊

公子戀庭闈 勞歌涉海涯 水乘舟檝去 親望老萊歸 斜日催烏鳥 清江照綵衣 平生急難意 遙仰鶺鴒飛

片玉來誇楚 治中作主人 江山增潤色 詞賦動陽春 別館當虛敞 離情任吐伸 因聲兩京舊 誰念臥漳濱

楚關望秦國 相去千里餘 州縣勤王事 山河轉使車 祖筵江上列 離恨別前書 願及芳年賞 嬌鶯二月初

早聞牛渚詠 今見鶺鴒心 羽翼嗟零落 悲鳴別故林 蒼梧白雲遠 煙水洞庭深 萬里獨飛去 南風遲爾音

吾道昧所適 驅車還向東 主人開舊館 留客醉新豐 樹繞溫泉綠 塵遮晚日紅 拂衣從此去 高步躡華嵩

何幸遇休明 觀光來上京 相逢武陵客 獨送豫章行 隨牒牽黃綬 離羣會墨卿 江南佳麗地 山水舊難名

南國辛居士 言歸舊竹林 未逢調鼎用 徒有濟川心 予亦忘機者 田園在漢陰 因君故鄉去 遙寄式微吟

惜爾懷其寶 迷邦倦客遊 江山歷全楚 河洛越成周 道路疲千里 鄉園老一丘 知君命不偶 同病亦同憂

奉使推能者 勤王不暫閑 觀風隨按察 乘騎度荆關 送別登何處 開筵舊峴山 征軒明日遠 空望郢門間

導漾自嶓冢 東流爲漢川 維桑君有意 解纜我開筵 雲雨從茲別 林端意渺然 尺書能不恡 時望鯉魚傳

西上遊江西 臨流恨解攜 千山疊成嶂 萬水瀉爲溪 石淺流難泝 藤長險易躋 誰憐問津者 歲晏此中迷

士有不得志 棲棲吳楚間 廣陵相遇罷 彭蠡泛舟還 檣出江中樹 波連海上山 風帆明日遠 何處更追攀

獻策金門去 承歡綵服違 以吾一日長 念爾聚星稀 昏定須溫席 寒多未授衣 桂枝如已擢 早逐雁南飛

白日既云暮 朱顏亦已酡 畫堂初點燭 金幌半垂羅 長袖平陽曲 新聲子夜歌 從來慣留客 茲夕爲誰多

側聽弦歌宰 文書游夏徒 故園欣賞竹 爲邑幸來蘇 華省曾聯事 仙舟復與俱 欲知臨泛久 荷露漸成珠

邑有弦歌宰 翔鸞狎野鷗 眷言華省舊 暫拂海池遊 鬱島藏深竹 前溪對舞樓 更聞書即事 雲物是清秋

言避一時暑 池亭五月開 喜逢金馬客 同飲玉人杯 舞鶴乘軒至 遊魚擁釣來 座中殊未起 簫管莫相催

林臥愁春盡 開軒覽物華 忽逢青鳥使 邀入赤松家 丹竈初開火 仙桃正落花 童顏若可駐 何惜醉流霞

瑞雪初盈尺 寒宵始半更 列筵邀酒伴 刻燭限詩成 香炭金爐煖 嬌弦玉指清 醉來方欲臥 不覺曉雞鳴

世業傳珪組 江城佐股肱 高齋徵學問 虛薄濫先登 講論陪諸子 文章得舊朋 士元多賞激 衰病恨無能

人事有代謝 往來成古今 江山留勝跡 我輩復登臨 水落魚梁淺 天寒夢澤深 羊公碑字在 讀罷淚沾襟

水樓一登眺 半出青林高 帟幕英僚敞 芳筵下客叨 山藏伯禹穴 城壓伍胥濤 今日觀溟漲 垂綸學釣鼇

吾友太乙子 餐霞臥赤城 欲尋華頂去 不憚惡谿名 歇馬憑雲宿 揚帆截海行 高高翠微裏 遙見石梁橫

秋入詩人意 巴歌和者稀 泛湖同逸旅 吟會是思歸 白簡徒推薦 滄洲已拂衣 杳冥雲外去 誰不羨鴻飛

挂席幾千里 名山都未逢 泊舟潯陽郭 始見香爐峰 嘗讀遠公傳 永懷塵外蹤 東林精舍近 日暮但聞鐘

獨步人何在 嵩陽有故樓 歲寒問耆舊 行縣擁諸候 林莽北彌望 沮漳東會流 客中遇知己 無復越鄉憂

武陵川路狹 前櫂入花林 莫測幽源裏 仙家信幾深 水回青嶂合 雲度綠溪陰 坐聽閑猿嘯 彌清塵外心

百里聞雷震 鳴弦暫輟彈 府中連騎出 江上待潮觀 照日秋雲廻 浮天渤澥寬 驚濤來似雪 一坐凜生寒

主人新邸第 相國舊池臺 館是招賢闢 樓因教舞開 軒車人已散 簫管鳳初來 今日龍門下 誰知文舉才

水亭涼氣多 閑櫂晚來過 澗影見松竹 潭香聞芰荷 野童扶醉舞 山鳥助酣歌 幽賞未云徧 煙光奈夕何

故人來自遠 邑宰復初臨 執手恨爲別 同舟無異心 沿洄洲渚趣 演漾弦歌音 誰識躬耕者 年年梁甫吟

共喜年華好 來遊水石間 煙容開遠樹 春色滿幽山 壺酒朋情洽 琴歌野興閑 莫愁歸路暝 招月伴人還

萬山青嶂曲 千騎使君遊 神女鳴環佩 仙郎接獻酬 遍觀雲夢野 自愛江城樓 何必東南守 空傳沈隱侯

海亭秋日望 委曲見江山 染翰聊題壁 傾壺一解顏 歌逢彭澤令 歸賞故園間 予亦將琴史 棲遲共取閑

河縣柳林邊 河橋晚泊船 文叨才子會 官喜故人連 笑語同今夕 輕肥異往年 晨風理歸櫂 吳楚各依然

傲吏非凡吏 名流即道流 隱居不可見 高論莫能酬 水接仙源近 山藏鬼谷幽 再來迷處所 花下問漁舟

龍象經行處 山腰度石關 屢迷青嶂合 時愛綠蘿閑 宴息花林下 高談竹嶼間 寥寥隔塵事 疑是入雞山

欣逢柏臺友 共謁聰公禪 石室無人到 繩牀見虎眠 陰崖常抱雪 枯澗爲生泉 出處雖云異 同歡在法筵

出谷未停午 到家日已曛 回瞻下山路 但見牛羊羣 樵子暗相失 草蟲寒不聞 衡門猶未掩 佇立望夫君

夏日茅齋裏 無風坐亦涼 竹林深筍穊 藤架引梢長 燕覓巢窠處 蜂來造蜜房 物華皆可翫 花橤四時芳

釋子彌天秀 將軍武庫才 橫行塞北盡 獨步漢南來 貝葉傳金口 山樓作賦開 因君振嘉藻 江楚氣雄哉

誤入桃源裏 初憐竹逕深 方知仙子宅 未有世人尋 舞鶴過閑砌 飛猿嘯密林 漸通玄妙理 深得坐忘心

支遁初求道 深公笑買山 何如石巖趣 自入戶庭間 苔潤春泉滿 蘿軒夜月閑 能令許玄度 吟臥不知還

人事一朝盡 荒蕪三徑休 始聞漳浦臥 奄作岱宗遊 池水猶含墨 風雲已落秋 今宵泉壑裏 何處覓藏舟

彭澤先生柳 山陰道士鵝 我來從所好 停策漢陰多 重以觀魚樂 因之鼓枻歌 崔徐迹未朽 千載揖清波

帶雪梅初煖 含煙柳尚青 來窺童子偈 得聽法王經 會理知無我 觀空厭有形 迷心應覺悟 客思未遑寧

給園支遁隱 虛寂養身和 春晚羣木秀 間關黃鳥歌 林棲居士竹 池養右軍鵝 炎月北窗下 清風期再過

義公習禪處 結構依空林 戶外一峰秀 階前羣壑深 夕陽連雨足 空翠落庭陰 看取蓮花淨 應知不染心

白鶴青巖半 幽人有隱居 階庭空水石 林壑罷樵漁 歲月青松老 風霜苦竹疎 覩茲懷舊業 回策返吾廬

精舍買金開 流泉遶砌回 芰荷薰講席 松柏映香臺 法雨晴飛去 天花晝下來 談玄殊未已 歸騎夕陽催

池上青蓮宇 林間白馬泉 故人成異物 過客獨潸然 既禮新松塔 還尋舊石筵 平生竹如意 猶挂草堂前

與君園廬竝 微尚頗亦同 耕釣方自逸 壺觴趣不空 門無俗士駕 人有上皇風 何處先賢傳 惟稱龐德公

弱歲早登龍 今來喜再逢 如何春月柳 猶憶歲寒松 煙火臨寒食 笙歌達曙鐘 喧喧鬬雞道 行樂羨朋從

聞就龐公隱 移居近洞湖 興來林是竹 歸臥谷名愚 挂席樵風便 開軒琴月孤 歲寒何用賞 霜落故園蕪

府僚能枉駕 家醞復新開 落日池上酌 清風松下來 廚人具雞黍 稚子摘楊梅 誰道山公醉 猶能騎馬回

二月湖水清 家家春鳥鳴 林花掃更落 徑草踏還生 酒伴來相命 開尊共解酲 當杯已入手 歌妓莫停聲

我愛陶家趣 園林無俗情 春雷百卉坼 寒食四鄰清 伏枕嗟公幹 歸山羨子平 年年白社客 空滯洛陽城

故人具雞黍 邀我至田家 綠樹村邊合 青山郭外斜 開筵面場圃 把酒話桑麻 待到重陽日 還來就菊花

山公能飲酒 居士好彈箏 世外交初得 林中契已幷 納涼風颯至 逃暑日將傾 便就南亭裏 餘尊惜解酲

北闕休上書 南山歸敝廬 不才明主棄 多病故人疎 白髮催年老 青陽逼歲除 永懷愁不寐 松月夜窗虛

樵牧南山近 林閭北郭賒 先人留素業 老圃作鄰家 不種千株橘 惟資五色瓜 邵平能就我 開徑剪蓬麻

家本洞湖上 歲時歸思催 客心徒欲速 江路苦邅回 殘凍因風解 新正度臘開 行看武昌柳 髣髴映樓臺

挂席東南望 青山水國遙 舳艫爭利涉 來往接風潮 問我今何去 天台訪石橋 坐看霞色曉 疑是赤城標

皇皇三十載 書劒兩無成 山水尋吳越 風塵厭洛京 扁舟泛湖海 長揖謝公卿 且樂杯中物 誰論世上名

已失巴陵雨 猶逢蜀坂泥 天開斜景遍 山出晚雲低 餘濕猶霑草 殘流尚入溪 今宵有明月 鄉思遠悽悽

遠遊經海嶠 返櫂歸山阿 日夕見喬木 鄉關在伐柯 愁隨江路盡 喜入郢門多 左右看桑土 依然即匪他

日暮馬行疾 城荒人住稀 聽歌知近楚 投館忽如歸 魯堰田疇廣 章陵氣色微 明朝拜嘉慶 須著老萊衣

他鄉逢七夕 旅館益羇愁 不見穿鍼婦 空懷故國樓 緒風初減熱 新月始臨秋 誰忍窺河漢 迢迢問斗牛

星羅牛渚夕 風退鷁舟遲 浦漵嘗同宿 煙波忽間之 榜歌空裏失 船火望中疑 明發泛潮海 茫茫何處期

瘴氣曉氛氳 南山復水雲 鯤飛今始見 鳥墮舊來聞 地接長沙近 江從汨渚分 賈生曾弔屈 予亦痛斯文

客舟貪利涉 闇裏渡湘川 露氣聞芳杜 歌聲識采蓮 榜人投岸火 漁子宿潭煙 行侶時相問 潯陽何處邊

迢遞秦京道 蒼茫藏暮天 窮陰連晦朔 積雪滿山川 落雁迷沙渚 饑烏集野田 客愁空佇立 不見有人煙

客行愁落日 鄉思重相催 況在他山外 天寒夕鳥來 雪深迷郢路 雲暗失陽臺 可歎悽惶子 高歌誰爲媒

逆旅相逢處 江村日暮時 衆山遙對酒 孤嶼共題詩 廨宇鄰蛟室 人煙接島夷 鄉園萬餘里 失路一相悲

川暗夕陽盡 孤舟泊岸初 嶺猿相呌嘯 潭嶂似空虛 就枕滅明燭 扣舷聞夜漁 雞鳴問何處 人物是秦餘

桂檝中流望 京江兩畔明 林開揚子驛 山出潤州城 海盡邊陰靜 江寒朔吹生 更聞楓葉下 淅瀝度秋聲

昨夜斗回北 今朝歲起東 我年已強仕 無祿尚憂農 桑野就耕父 荷鋤隨牧童 田家占氣候 共說此年豐

初九未成旬 重陽即此晨 登高聞古事 載酒訪幽人 落帽恣歡飲 授衣同試新 茱萸正可佩 折取寄情親

雲海泛甌閩 風潮泊島濱 何知歲除夜 得見故鄉親 余是乘槎客 君爲失路人 平生復能幾 一別十餘春

疇昔通家好 相知無間然 續明催畫燭 守歲接長筵 舊曲梅花唱 新正柏酒傳 客行隨處樂 不見度年年

閨夕綺窗閉 佳人罷縫衣 理琴開寶匣 就枕臥重幃 夜久燈花落 薰籠香氣微 錦衾重自煖 遮莫曉霜飛

夫壻久離別 青樓空望歸 妝成卷簾坐 愁思嬾縫衣 燕子家家入 楊花處處飛 空牀難獨守 誰爲報金徽

佳人能畫眉 妝罷出簾帷 照水空自愛 折花將遺誰 春情多豔逸 春意倍相思 愁心極楊柳 一種亂如絲

一別隔炎涼 君衣忘短長 裁縫無處等 以意忖情量 畏瘦疑傷窄 防寒更厚裝 半啼封裹了 知欲寄誰將

豔色本傾城 分香更有情 髻鬟垂欲解 眉黛拂能輕 舞學平陽態 歌翻子夜聲 春風狹斜道 含笑待逢迎

少小學書劒 秦吳多歲年 歸來一登眺 陵谷尚依然 豈意餐霞客 溘隨朝露先 因之問閭里 把臂幾人全

南國無霜霰 連年對物華 青林暗換葉 紅橤亦開花 春去無山鳥 秋來見海槎 流芳雖可悅 會自泣長沙

迢遞三巴路 羈危萬里身 亂山殘雪夜 孤燈異鄉人 漸與骨肉遠 轉於奴僕親 那堪正飄泊 來日歲華新

金華牧羊兒 乃是紫煙客 我願從之遊 未去髮已白 不知繁華子 擾擾何所迫 崑山採瓊蘂 可以煉精魄

郢客吟白雪 遺響飛青天 徒勞歌此曲 舉世誰爲傳 試爲巴人唱 和者乃數千 吞聲何足道 歎息空淒然

北溟有巨魚 身長數千里 仰噴三山雪 橫吞百川水 憑陵隨海運 燀赫因風起 吾觀摩天飛 九萬方未已

孤蘭生幽園 衆草共蕪沒 雖照陽春暉 復悲高秋月 飛霜早淅瀝 綠豔恐休歇 若無清風吹 香氣爲誰發

搖裔雙白鷗 鳴飛滄江流 宜與海人狎 豈伊雲鶴儔 寄形宿沙月 沿芳戲春洲 吾亦洗心者 忘機從爾遊

八荒馳驚飆 萬物盡凋落 浮雲蔽頹陽 洪波振大壑 龍鳳脫罔罟 飄颻將安託 去去乘白駒 空山詠場藿

美人出南國 灼灼芙蓉姿 皓齒終不發 芳心空自持 由來紫宮女 共妬青蛾眉 歸去瀟湘沚 沈吟何足悲

宋國梧臺東 野人得燕石 誇作天下珍 却哂趙王璧 趙璧無緇磷 燕石非貞真 流俗多錯誤 豈知玉與珉

青春流驚湍 朱明驟回薄 不忍看秋蓬 飄揚竟何託 光風滅蘭蕙 白露洒葵藿 美人不我期 草木日零落

戰國何紛紛 兵戈亂浮雲 趙倚兩虎鬬 晉爲六卿分 姦臣欲竊位 樹黨自相羣 果然田成子 一旦殺齊君

越客採明珠 提攜出南隅 清輝照海月 美價傾皇都 獻君君按劒 懷寶空長吁 魚目復相哂 寸心增煩紆

羽族稟萬化 小大各有依 周周亦何辜 六翮掩不揮 願銜衆禽翼 一向黃河飛 飛者莫我顧 歎息將安歸

我到巫山渚 尋古登陽臺 天空綵雲滅 地遠清風來 神女去已久 襄王安在哉 荒淫竟淪替 樵牧徒悲哀

五月天山雪 無花祗有寒 笛中聞折柳 春色未曾看 曉戰隨金鼓 宵眠抱玉鞍 願將腰下劒 直爲斬樓蘭

天兵下北荒 胡馬欲南飲 橫戈從百戰 直爲銜恩甚 握雪海上餐 拂沙隴頭寢 何當破月氏 然後方高枕

駿馬似風飆 鳴鞭出渭橋 彎弓辭漢月 插羽破天驕 陣解星芒盡 營空海霧消 功成畫麟閣 獨有霍嫖姚

塞虜乘秋下 天兵出漢家 將軍分虎竹 戰士臥龍沙 邊月隨弓影 胡霜拂劒花 玉關殊未入 少婦莫長嗟

烽火動沙漠 連照甘泉雲 漢皇按劒起 還召李將軍 兵氣天上合 鼓聲隴底聞 橫行負勇氣 一戰淨妖氛

漢水臨襄陽 花開大堤暖 佳期大堤下 淚向南雲滿 春風無復情 吹我夢魂散 不見眼中人 天長音信斷

小小生金屋 盈盈在紫微 山花插寶髻 石竹繡羅衣 每出深宮裏 常隨步輦歸 只愁歌舞散 化作綵雲飛

柳色黃金嫩 梨花白雪香 玉樓巢翡翠 金殿鎖鴛鴦 選妓隨雕輦 徵歌出洞房 宮中誰第一 飛燕在昭陽

盧橘爲秦樹 蒲萄出漢宮 煙花宜落日 絲管醉春風 笛奏龍吟水 簫鳴鳳下空 君王多樂事 還與萬方同

玉樹春歸日 金宮樂事多 後庭朝未入 輕輦夜相過 笑出花間語 嬌來竹下歌 莫教明月去 留著醉嫦蛾

繡戶香風暖 紗窗曙色新 宮花爭笑日 池草暗生春 綠樹聞歌鳥 青樓見舞人 昭陽桃李月 羅綺自相親

今日明光裏 還須結伴遊 春風開紫殿 天樂下朱樓 豔舞全知巧 嬌歌半欲羞 更憐花月夜 宮女笑藏鉤

寒雪梅中盡 春風柳上歸 宮鶯嬌欲醉 簷燕語還飛 遲日明歌席 新花豔舞衣 晚來移綵仗 行樂泥光輝

水綠南薰殿 花紅北闕樓 鶯歌聞太液 鳳吹繞瀛洲 素女鳴珠珮 天人弄綵毬 今朝風日好 宜入未央遊

李陵沒胡沙 蘇武還漢家 迢迢五原關 朔雪亂邊花 一去隔絕國 思歸但長嗟 鴻雁向西北 因書報天涯

鳥銜野田草 誤入枯桑裏 客土植危根 逢春猶不死 草木雖無情 因依尚可生 如何同枝葉 各自有枯榮

融融白玉輝 暎我青蛾眉 寶鏡似空水 落花如風吹 出門望帝子 蕩漾不可期 安得黃鶴羽 一報佳人知

垂楊拂綠水 搖豔東風年 花明玉關雪 葉暖金牕煙 美人結長想 對此心淒然 攀條折春色 遠寄龍庭前

青雲年少子 挾彈章臺左 鞍馬四邊開 突如流星過 金丸落飛鳥 夜入瓊樓臥 夷齊是何人 獨守西山餓

紫騮行且嘶 雙翻碧玉蹄 臥流不肯渡 似惜錦障泥 白雪關山遠 黃雲海戍迷 揮鞭萬里去 安得念春閨

擊筑飲美酒 劒歌易水湄 經過燕太子 結託幷州兒 少年負壯氣 奮烈自有時 因擊魯句踐 爭博勿相欺

嘗聞秦帝女 傳得鳳凰聲 是日逢仙子 當時別有情 人吹綵簫去 天借綠雲迎 曲在身不返 空餘弄玉名

從軍玉門道 逐虜金微山 笛奏梅花曲 刀開明月環 鼓聲鳴海上 兵氣擁雲間 願斬單于首 長驅靜鐵關

春陽如昨日 碧樹鳴黃鸝 蕪然蕙草暮 颯爾涼風吹 天秋木葉下 月冷莎雞悲 坐愁羣芳歇 白露凋華滋

燕支黃葉落 妾望自登臺 海上碧雲斷 單于秋色來 胡兵沙塞合 漢使玉關回 征客無歸日 空悲蕙草摧

秋浦猨夜愁 黃山堪白頭 清溪非隴水 翻作斷腸流 欲去不得去 薄遊成久遊 何年是歸日 雨淚下孤舟

玉真之仙人 時往太華峰 清晨鳴天鼓 飆歘騰雙龍 弄電不輟手 行雲本無蹤 幾時入少室 王母應相逢

清溪清我心 水色異諸水 借問新安江 見底何如此 人行明鏡中 鳥度屏風裏 向晚猩猩啼 空悲遠遊子

吾愛孟夫子 風流天下聞 紅顏棄軒冕 白首臥松雲 醉月頻中聖 迷花不事君 高山安可仰 徒此揖清芬

朔雪落吳天 從風渡溟渤 海樹成陽春 江沙浩明月 興從剡溪起 思繞梁園發 寄君郢中歌 曲罷心斷絕

海鳥知天風 竄身魯門東 臨觴不能飲 矯翼思凌空 鐘鼓不爲樂 烟霜誰與同 歸飛未忍去 流淚謝鴛鴻

聞說金華渡 東連五百灘 全勝若耶好 莫道此行難 猨嘯千谿合 松風五月寒 他年一攜手 搖艇入新安

見君乘驄馬 知上太山道 此地果摧輪 全身以爲寶 我如豐年玉 棄置秋田草 但勖冰壺心 無爲嘆衰老

我有吳越曲 無人知此音 姑蘇成蔓草 麋鹿空悲吟 未誇觀濤作 空鬱釣鼇心 舉手謝東海 虛行歸故林

漢帝長楊苑 誇胡羽獵歸 子雲叨侍從 獻賦有光輝 激賞搖天筆 承恩賜御衣 逢君奏明主 他日共飜飛

黃河二尺鯉 本在孟津居 點額不成龍 歸來伴凡魚 故人東海客 一見借吹噓 風濤儻相見 更欲凌崑墟

陶令去彭澤 茫然太古心 大音自成曲 但奏無弦琴 釣水路非遠 連鼇意何深 終期龍伯國 與爾相招尋

河東郭有道 於世若浮雲 盛德無我位 清光獨暎君 耻將雞並食 長與鳳爲羣 一擊九千仞 相期凌紫氛

陶令辭彭澤 梁鴻入會稽 我尋高士傳 君與古人齊 雲臥留丹壑 天書降紫泥 不知楊伯起 早晚向關西

六代帝王國 三吳佳麗城 賢人當重寄 天子借高名 巨海一邊靜 長江萬里清 應須救趙策 未肯棄侯嬴

陶令日日醉 不知五柳春 素琴本無弦 漉酒用葛巾 清風北牕下 自謂羲皇人 何時到栗里 一見平生親

吾愛崔秋浦 宛然陶令風 門前五楊柳 井上二梧桐 山鳥下廳事 簷花落酒中 懷君未忍去 惆悵意無窮

崔令學陶令 北牕常晝眠 抱琴時弄月 取意任無弦 見客但傾酒 爲官不愛錢 東臯春事起 種黍早歸田

河陽花作縣 秋浦玉爲人 地逐名賢好 風隨惠化春 水從天漢落 山逼畫屏新 應念金門客 投沙弔楚臣

昔在九江上 遙望九華峰 天河掛綠水 秀出九芙蓉 我欲一揮手 誰人可相從 君爲東道主 於此臥雲松

聞君罷官意 我抱漢川湄 借問久疎索 何如聽訟時 天清江月白 心靜海鷗知 應念投沙客 空餘弔屈悲

東平與南平 今古兩步兵 素心愛美酒 不是顧專城 謫官桃源去 尋花幾處行 秦人如舊識 出戶笑相迎

竹實滿秋浦 鳳來何苦飢 還同月下鵲 三繞未安枝 夫子即瓊樹 傾柯拂羽儀 懷君戀明德 歸去日相思

書禿千兔毫 詩裁兩牛腰 筆蹤起龍虎 舞袖拂雲霄 雙歌二胡姬 更奏遠清朝 舉酒挑朔雪 從君不相饒

北堂千萬壽 侍奉有光輝 先同稚子舞 更著老萊衣 因爲小兒啼 醉倒月下歸 人聞無此樂 此樂世中稀

白玉一杯酒 綠楊三月時 春風餘幾日 兩鬢各成絲 秉燭唯須飲 投竿也未遲 如逢渭川獵 猶可帝王師

何以折相贈 白花青桂枝 月華若夜雪 見此令人思 雖然剡溪興 不異山陰時 明發懷二子 空吟招隱詩

紅顏悲舊國 青歲歇芳洲 不待金門詔 空持寶劒遊 海雲迷驛道 江月隱鄉樓 復作淮南客 因逢桂樹留

我來竟何事 高臥沙丘城 城邊有古樹 日夕連秋聲 魯酒不可醉 齊歌空復情 思君若汶水 浩蕩寄南征

晚登高樓望 木落雙江清 寒山饒積翠 秀色連州城 目送楚雲盡 心悲胡雁聲 相思不可見 迴首故人情

南湖秋月白 王宰夜相邀 錦帳郎官醉 羅衣舞女嬌 笛聲喧沔鄂 歌曲上雲霄 別後空愁我 相思一水遙

漢陽江上柳 望客引東枝 樹樹花如雪 紛紛亂若絲 春風傳我意 草木別前知 寄謝弦歌宰 西來定未遲

漢水波浪遠 巫山雲雨飛 東風吹客夢 西落此中時 覺後思白帝 佳人與我違 瞿塘饒賈客 音信莫令稀

爾佐宣州郡 守官清且閑 常誇雲月好 邀我敬亭山 五落洞庭葉 三江遊未還 相思不可見 歎息損朱顏

三山懷謝朓 水澹望長安 蕪沒河陽縣 秋江正北看 盧龍霜氣冷 鳷鵲月光寒 耿耿憶瓊樹 天涯寄一懽

淮王愛八公 攜手綠雲中 小子忝枝葉 亦攀丹桂叢 謬以詞賦重 而將枚馬同 何日背淮水 東之觀土風

英明廬江守 聲譽廣平籍 灑掃黃金臺 招邀青雲客 客曾與天通 出入清禁中 襄王憐宋玉 願入蘭臺宮

吾多張公子 別酌酣高堂 聽歌舞銀燭 把酒輕羅裳 橫笛弄秋月 琵琶彈陌桑 龍泉解錦帶 爲爾傾千觴

玉瓶沽美酒 數里送君還 繫馬垂楊下 銜盃大道間 天邊看淥水 海上見青山 興罷各分袂 何須醉別顏

借問剡中道 東南指越鄉 舟從廣陵去 水入會稽長 竹色溪下綠 荷花鏡裏香 辭君向天姥 拂石臥秋霜

驛亭三楊樹 正當白下門 吳煙暝長條 漢水齧古根 向來送行處 迴首阻笑言 別後若見之 爲余一攀翻

龔子棲閑地 都無人世喧 柳深陶令宅 竹暗辟疆園 我去黃牛峽 遙愁白帝猨 贈君卷葹草 心斷竟何言

竄逐勿復哀 慚君問寒灰 浮雲本無意 吹落章華臺 遠別淚空盡 長愁心已摧 二年吟澤畔 顦顇幾時迴

渡遠荆門外 來從楚國遊 山隨平野盡 江入大荒流 月下飛天鏡 雲生結海樓 仍連故鄉水 萬里送行舟

楚水清若空 遙將碧海通 人分千里外 興在一杯中 谷鳥吟晴日 江猨嘯晚風 平生不下淚 於此泣無窮

斗酒勿爲薄 寸心貴不忘 坐惜故人去 偏令遊子傷 離顏怨芳草 春思結垂楊 揮手再三別 臨岐空斷腸

張翰江東去 正值秋風時 天清一鴈遠 海闊孤帆遲 白日行欲暮 滄波杳難期 吳洲如見月 千里幸相思

與爾情不淺 忘筌已得魚 玉臺挂寶鏡 持此意何如 坦腹東牀下 由來志氣疎 遙知向前路 擲果定盈車

送君游梅湖 應見梅花發 有使寄我來 無令紅芳歇 暫行新林浦 定醉金陵月 莫惜一鴈書 音塵坐胡越

還聞天竺寺 夢想懷東越 每年海樹霜 桂子落秋月 送君遊此地 已屬流芳歇 待我來歲行 相隨浮溟渤

長桑曉洞視 五藏無全牛 趙叟得祕訣 還從方士遊 西過獲麟臺 爲我弔孔丘 念別復懷古 潸然空淚流

堯沒三千歲 青松古廟存 送行奠桂酒 拜舞清心魂 日色促歸人 連歌倒芳樽 馬嘶俱醉起 分手更何言

客自長安來 還歸長安去 狂風吹我心 西挂咸陽樹 此情不可道 此別何時遇 望望不見君 連山起煙霧

送別枯桑下 凋葉落半空 我行懵道遠 爾獨知天風 誰念張仲蔚 還依蒿與蓬 何時一杯酒 更與李膺同

醉別復幾日 登臨徧池臺 何時石門路 重有金樽開 秋波落泗水 海色明徂徠 飛蓬各自遠 且盡手中杯

西江天柱遠 東越海門深 去割慈親戀 行憂報國心 好風吹落日 流水引長吟 五月披裘者 應知不取金

君思潁水綠 忽復歸嵩岑 歸時莫洗耳 爲我洗其心 洗心得真情 洗耳徒買名 謝公終一起 相與濟蒼生

西羌延國討 白起佐軍威 劍決浮雲氣 弓彎明月輝 馬行邊草綠 旌卷曙霜飛 抗手凜相顧 寒風生鐵衣

朱亥已擊晉 侯嬴尚隱身 時無魏公子 豈貴抱關人 余亦不火食 遊梁同在陳 空餘湛盧劍 贈爾託交親

道隱不可見 靈書藏洞天 吾師四萬劫 歷世遰相傳 別杖留青竹 行歌躡紫煙 離心無遠近 長在玉京懸

長沙陳太守 逸氣凌青松 英主賜五馬 本是天池龍 湘水迴九曲 衡山望五峰 榮君按節去 不及遠相從

七郡長沙國 南連湘水濱 定王垂舞袖 地窄不迴身 莫小二千石 當安遠俗人 洞庭鄉路遠 遙羨錦衣春

我有萬古宅 嵩陽玉女峰 長留一片月 挂在東溪松 爾去掇仙草 菖蒲花紫茸 歲晚或相訪 青天騎白龍

海水不可解 連江夜爲潮 俄然蒲嶼闊 岸去酒船遙 惜別耐取醉 鳴榔且長謠 天明爾當去 應便有風飄

白鷺洲前月 天明送客回 青龍山後日 早出海雲來 流水無情去 征帆逐吹開 相看不忍別 更進手中杯

魯客抱白鶴 別余往泰山 初行若片雲 杳在青崖間 高高至天門 日觀近可攀 雲山望不及 此去何時還

我聞隱靜寺 山水多奇蹤 巖種朗公橘 門深杯渡松 道人制猛虎 振錫還孤峰 他日南陵下 相期谷口逢

青山橫北郭 白水遶東城 此地一爲別 孤蓬萬里征 浮雲遊子意 落日故人情 揮手自茲去 蕭蕭班馬鳴

斗酒渭城邊 壚頭醉不眠 梨花千樹雪 楊葉萬條煙 惜別傾壺醑 臨分贈馬鞭 看君潁上去 新月到應圓

吳江女道士 頭戴蓮花巾 霓衣不濕雨 特異陽臺雲 足下遠遊履 凌波生素塵 尋仙向南嶽 應見魏夫人

見說蠶叢路 崎嶇不易行 山從人面起 雲傍馬頭生 芳樹籠秦棧 春流遶蜀城 升沉應已定 不必問君平

伯陽仙家子 容色如青春 日月祕靈洞 雲霞辭世人 化心養精魄 隱几窅天真 莫作千年別 歸來城郭新

水色南天遠 舟行若在虛 遷人發佳興 吾子訪閑居 日落看歸鳥 潭澄羨躍魚 聖朝思賈誼 應降紫泥書

試發清秋興 因爲吳會吟 碧雲歛海色 流水折江心 我有延陵劍 君無陸賈金 艱難此爲別 惆悵一何深

彭蠡將天合 姑蘇在日邊 寧親候海色 欲動孝廉船 窈窕晴江轉 參差遠岫連 相思無晝夜 東泣似長川

秀才何翩翩 王許回也賢 暫別廬江守 將遊京兆天 秋山宜落日 秀水出寒烟 欲折一枝桂 還來雁沼前

昔別若夢中 天涯忽相逢 洞庭破秋月 縱酒開愁容 贈劍刻玉字 延平兩蛟龍 送君不盡意 書及雁迴峯

玉壺挈美酒 送別強爲歡 大火南星月 長郊北路難 殷王期負鼎 汶水起垂竿 莫學東山臥 參差老謝安

雪點翠雲裘 送君黃鶴樓 黃鶴振玉羽 西飛帝王州 鳳無瑯玕實 何以贈遠遊 裴回相顧影 淚下漢江流

瑤草寒不死 移植滄江濱 東風灑雨露 會入天地春 予若洞庭葉 隨波送逐臣 思歸未可得 書此謝情人

欲別心不忍 臨行情更親 酒傾無限月 客醉幾重春 藉草依流水 攀花贈遠人 送君從此去 迴首泣迷津

君同鮑明遠 邀彼休上人 鼓琴亂白雪 秋變江上春 瑤草綠未衰 攀翻寄情親 相思兩不見 流淚空盈巾

張衡殊不樂 應有四愁詩 慙君錦繡段 贈我慰相思 鴻鵠復矯翼 鳳凰憶故池 榮樂一如此 商山老紫芝

爾有鳥跡書 相招琴溪飲 手跡尺素中 如天落雲錦 讀罷向空笑 疑君在我前 長吟字不滅 懷袖且三年

朝涉白水源 暫與人俗疎 島嶼佳境色 江天涵清虛 目送去海雲 心閑遊川魚 長歌盡落日 乘月歸田廬

明宰試舟楫 張燈宴華池 文招梁苑客 歌動郢中兒 月色望不盡 空天交相宜 令人欲泛海 只待長風吹

羽林十二將 羅列應星文 霜仗懸秋月 霓旌卷夜雲 嚴更千戶肅 清樂九天聞 日出瞻佳氣 蔥蔥繞聖君

行歌入谷口 路盡無人躋 攀崖度絕壑 弄水尋迴溪 雲從石上起 客到花間迷 淹留未盡興 日落羣峯西

爾恐碧草晚 我畏朱顏移 愁看楊花飛 置酒正相宜 歌聲送落日 舞影迴清池 今夕不盡杯 留歡更邀誰

遠公愛康樂 爲我開禪關 蕭然松石下 何異清涼山 花將色不染 水與心俱閑 一坐度小劫 觀空天地間

客來花雨際 秋水落金池 片石寒青錦 疎楊挂綠絲 高僧拂玉柄 童子獻霜梨 惜去愛佳景 煙蘿欲暝時

何處夜行好 月明白笴陂 山光搖積雪 猨影挂寒枝 但恐佳景晚 小令歸櫂移 人來有清興 及此有相思

白笴夜長嘯 爽然溪谷寒 魚龍動陂水 處處生波瀾 天借一明月 飛來碧雲端 故鄉不可見 腸斷正西看

曲巷幽人宅 高門大士家 池開照膽鏡 林吐破顏花 綠水藏春日 青軒祕晚霞 若聞弦管妙 金谷不能誇

搖曳帆在空 清流順歸風 詩因鼓吹發 酒爲劒歌雄 對舞青樓妓 雙鬟白玉童 行雲且莫去 留醉楚王宮

紺殿橫江上 青山落鏡中 岸迴沙不盡 日暎水成空 天樂流香閣 蓮舟颺晚風 恭陪竹林宴 留醉與陶公

五月入五洲 碧山對青樓 故人楊執戟 春賞楚江流 一見醉漂月 三杯歌櫂謳 桂枝攀不盡 他日更相求

青溪勝桐廬 水木有佳色 山貌日高古 石容天傾側 綵鳥昔未名 白猨初相識 不見同懷人 對之空歎息

四明三千里 朝起赤城霞 日出紅光散 分輝照雪厓 一餐嚥瓊液 五內發金沙 舉手何所待 青龍白虎車

去國登茲樓 懷歸傷暮秋 天長落日遠 水淨寒波流 秦雲起嶺樹 胡雁飛沙洲 蒼蒼幾萬里 目極令人愁

先君懷聖德 靈廟肅神心 草合人蹤斷 塵濃鳥跡深 流沙丹竈滅 關路紫煙沈 獨傷千載後 空餘松柏林

樓觀岳陽盡 川逈洞庭開 雁引愁心去 山銜好月來 雲間連下榻 天上接行杯 醉後涼風起 吹人舞袖迴

待月月未出 望江江自流 倏忽城西郭 青天懸玉鉤 素華雖可攬 清景不可遊 耿耿金波裏 空瞻鳷鵲樓

江城如畫裏 山曉望晴空 兩水夾明鏡 雙橋落彩虹 人煙寒橘柚 秋色老梧桐 誰念北樓上 臨風懷謝公

送客謝亭北 逢君縱酒還 屈盤戲白馬 大笑上青山 迴鞭指長安 西日落秦關 帝鄉三千里 杳在碧雲間

高閣橫秀氣 清幽併在君 簷飛宛溪水 窗落敬亭雲 猨嘯風中斷 漁歌月裏聞 閑隨白鷗去 沙上自爲羣

歲落衆芳歇 時當大火流 霜威出塞早 雲色渡河秋 夢繞邊城月 心飛故國樓 思歸若汾水 無日不悠悠

函谷如玉關 幾時可生還 洛陽爲易水 嵩嶽是燕山 俗變羗胡語 人多沙塞顏 申包惟慟哭 七日鬢毛斑

淼淼望湖水 青青蘆葉齊 歸心落何處 日沒大江西 歇馬傍春草 欲行遠道迷 誰忍子規鳥 連聲向我啼

側疊萬古石 橫爲白馬磯 亂流若電轉 舉櫂揚珠輝 臨驛卷緹幕 升堂接繡衣 情親不避馬 爲我解霜威

巫山夾青天 巴水流若茲 巴水忽可盡 青天無到時 三朝上黃牛 三暮行太遲 三朝又三暮 不覺鬢成絲

刳木出吳楚 危槎百餘尺 疾風吹片帆 日暮千里隔 別時酒猶在 已爲異鄉客 思君不可得 愁見江水碧

我宿五松下 寂寥無所歡 田家秋作苦 鄰女夜舂寒 跪進雕胡飯 月光明素盤 令人慚漂母 三謝不能餐

右軍本清真 瀟灑出風塵 山陰過羽客 愛此好鵝賓 掃素寫道經 筆精妙入神 書罷籠鵝去 何曾別主人

訪古登峴首 憑高眺襄中 天清遠峰出 水落寒沙空 弄珠見遊女 醉酒懷山公 感歎發秋興 長松鳴夜風

晉家南渡日 此地舊長安 地即帝王宅 山爲龍虎盤 金陵空壯觀 天塹淨波瀾 醉客回橈去 吳歌且自歡

地擁金陵勢 城迴江水流 當時百萬戶 夾道起朱樓 亡國生春草 離宮沒古丘 空餘後湖月 波上對江州

六代興亡國 三杯爲爾歌 苑方秦地少 山似洛陽多 古殿吳花草 深宮晉綺羅 併隨人事滅 東逝與滄波

清景南樓夜 風流在武昌 庾公愛秋月 乘興坐胡牀 龍笛吟寒水 天河落曉霜 我心還不淺 懷古醉餘觴

昨夜巫山下 猨聲夢裏長 桃花飛綠水 三月下瞿塘 雨色風吹去 南行拂楚王 高丘懷宋玉 訪古一霑裳

白楊十字巷 北夾湖溝道 不見吳時人 空生唐年草 天地有反覆 宮城盡傾倒 六帝餘古丘 樵蘇泣遺老

謝公離別處 風景每生愁 客散青天月 山空碧水流 池花春暎日 窗竹夜鳴秋 今古一相接 長歌懷舊遊

牛渚西江夜 青天無片雲 登舟望秋月 空憶謝將軍 余亦能高詠 斯人不可聞 明朝挂帆席 楓葉落紛紛

愛此溪水閑 乘流興無極 漾楫怕鷗驚 垂竿待魚食 波飜曉霞影 岸疊春山色 何處浣紗人 紅顏未相識

湖與元氣連 風波浩難止 天外賈客歸 雲間片帆起 龜遊蓮葉上 鳥宿蘆花裏 少女櫂歸舟 歌聲逐流水

青山日將暝 寂寞謝公宅 竹裏無人聲 池中虛月白 荒庭衰草徧 廢井蒼苔積 惟有清風閑 時時起泉石

曠望登古臺 臺高極人目 疊嶂列遠空 雜花間平陸 閑雲入窗牖 野翠生松竹 欲覽碑上文 苔侵豈堪讀

桓公名已古 廢井曾未竭 石甃冷蒼苔 寒泉湛孤月 秋來桐暫落 春至桃還發 路遠人罕窺 誰能見清徹

野竹攢石生 含煙暎江島 翠色落波深 虛聲帶寒早 龍吟曾未聽 鳳曲吹應好 不學蒲柳凋 貞心嘗自保

顒望臨碧空 怨情感離別 江草不知愁 巖花但爭發 雲山萬重隔 音信千里絕 春去秋復來 相思幾時歇

絕壁臨巨川 連峰勢相向 亂石流洑間 迴波自成浪 但驚羣木秀 莫測精靈狀 更聽猨夜啼 憂心醉江上

丁令辭世人 拂衣向仙路 伏鍊九丹成 方隨五雲去 松蘿蔽幽洞 桃杏深隱處 不知曾化鶴 遼海歸幾度

逈出江山上 雙峰自相對 岸暎松色寒 石分浪花碎 參差遠天際 縹緲晴霞外 落日舟去遙 迴首沈青靄

陶令八十日 長歌歸去來 故人建昌宰 借問幾時迴 風落吳江雪 紛紛入酒杯 山翁今已醉 舞袖爲君開

玉壺繫青絲 沽酒來何遲 山花向我笑 正好銜杯時 晚酌東窗下 流鶯復在茲 春風與醉客 今日乃相宜

閑坐夜明月 幽人彈素琴 忽聞悲風調 宛若寒松吟 白雪亂纖手 綠水清虛心 鍾期久已沒 世上無知音

羣峭碧摩天 逍遙不記年 撥雲尋古道 倚石聽流泉 花暖青牛臥 松高白鶴眠 語來江色暮 獨自下寒烟

地白風色寒 雪花大如手 笑殺陶淵明 不飲杯中酒 浪撫一張琴 虛栽五株柳 空負頭上巾 吾於爾何有

犬吠水聲中 桃花帶雨濃 樹深時見鹿 溪午不聞鐘 野竹分青靄 飛泉挂碧峰 無人知所去 愁倚兩三松

清泉暎疎松 不知幾千古 寒月搖清波 流光入窗戶 對此空長吟 思君意何深 無因見安道 興盡愁人心

四明有狂客 風流賀季真 長安一相見 呼我謫仙人 昔好杯中物 翻爲松下塵 金龜換酒處 却憶淚沾巾

狂客歸四明 山陰道士迎 敕賜鏡湖水 爲君臺沼榮 人亡餘故宅 空有荷花生 念此杳如夢 淒然傷我情

沅湘春色還 風暖烟草綠 古之傷心人 於此腸斷續 予非懷沙客 但美採菱曲 所願歸東山 寸心於此足

雨後烟景綠 晴天散餘霞 東風隨春歸 發我枝上花 花落時欲暮 見此令人嗟 願遊名山去 學道飛丹砂

桃花春水生 白石今出沒 搖蕩女蘿枝 半搖青天月 不知舊行徑 初拳幾枝蕨 三載夜郎還 於茲鍊金骨

涉江弄秋水 愛此荷花鮮 攀荷弄其珠 蕩漾不成圓 佳人綵雲裏 欲贈隔遠天 相思無由見 悵望涼風前

瑤姬天帝女 精彩化朝雲 宛轉入宵夢 無心向楚君 錦衾抱秋月 綺席空蘭芬 茫昧竟誰測 虛傳宋玉文

十五遊神仙 仙遊未曾歇 吹笙坐松風 汎瑟窺海月 西山玉童子 使我鍊金骨 欲逐黃鶴飛 相呼向蓬闕

嘉穀隱豐草 草深苗且稀 農夫既不異 孤穗將安歸 常恐委疇隴 忽與秋蓬飛 烏得薦宗廟 爲君生光輝

搖裔雙彩鳳 婉孌三青禽 往還瑤臺裏 鳴舞玉山岑 以歡秦娥意 復得王母心 區區精衛鳥 銜木空哀吟

長安春色歸 先入青門道 綠楊不自持 從風欲傾倒 海燕還秦宮 雙飛入簾櫳 相思不相見 託夢遼城東

可歎東籬菊 莖疎葉且微 雖言異蘭蕙 亦自有芳菲 未泛盈樽酒 徒霑清露輝 當榮君不採 飄落欲何依

昔余聞姮娥 竊藥駐雲髮 不自嬌玉顏 方希鍊金骨 飛去身莫返 含笑坐明月 紫宮誇蛾眉 隨手會凋歇

宋玉事楚王 立身本高潔 巫山賦綵雲 郢路歌白雪 舉國莫能和 巴人皆卷舌 一感登徒言 恩情遂中絕

得道無古今 失道還衰老 自笑鏡中人 白髮如霜草 捫心空嘆息 問影何枯槁 桃李竟何言 終成南山皓

蜀僧抱綠綺 西下峨眉峰 爲我一揮手 如聽萬壑松 客心洗流水 餘響入霜鐘 不覺碧山暮 秋雲暗幾重

南軒有孤松 柯葉自綿冪 清風無閑時 瀟灑終日夕 陰生古苔綠 色染秋烟碧 何當凌雲霄 直上數千尺

蟠木不彫飾 且將斤斧疎 樽成山岳勢 材是棟梁餘 外與金罍並 中涵玉醴虛 慙君垂拂拭 遂忝玳筵居

醉入田家去 行歌荒野中 如何青草裏 亦有白頭翁 折取對明鏡 宛將衰鬢同 微芳似相誚 留恨向東風

園花笑芳年 池草豔春色 猶不如槿花 嬋娟玉階側 芬榮何夭促 零落在瞬息 豈若瓊樹枝 終歲長翕赩

故人棲東山 自愛丘壑美 青春臥空林 白日猶不起 松風清襟袖 石潭洗心耳 羨君無紛喧 高枕碧霞裏

我家北海宅 作寺南江濱 空庭無玉樹 高殿坐幽人 書帶留青草 琴堂冪素塵 平生種桃李 寂滅不成春

吾憐宛溪好 百尺照心明 何謝新安水 千尋見底清 白沙留月色 綠竹助秋聲 却笑嚴湍上 于今獨擅名

太守耀清威 乘閑弄晚暉 江沙橫獵騎 山火遶行圍 箭逐雲鴻落 鷹隨月兔飛 不知白日暮 歡賞夜方歸

胡人吹玉笛 一半是秦聲 十月吳山曉 梅花落敬亭 愁聞出塞曲 淚滿逐臣纓 却望長安道 空懷戀主情

平虜將軍婦 入門二十年 君心自有悅 妾寵豈能專 出解牀前帳 行吟道上篇 古人不唾井 莫忘昔纏綿

韓公吹玉笛 倜儻流英音 風吹繞鍾山 萬壑皆龍吟 王子停鳳管 師襄掩瑤琴 餘韻度江去 天涯安可尋

天作雲與雷 霈然德澤開 東風日本至 白雉越裳來 獨棄長沙國 三年未許回 何時入宣室 更問洛陽才

黃鸝啄紫椹 五月鳴桑枝 我行不記日 誤作陽春時 蠶老客未歸 白田已繰絲 驅馬又前去 捫心空自悲

青樓何所在 乃在碧雲中 寶鏡挂秋水 羅衣輕春風 新妝坐落日 悵望金屏空 念此送短書 願因雙飛鴻

遠憶巫山陽 花明淥江暖 躊躇未得往 淚向南雲滿 春風復無情 吹我夢魂斷 不見眼中人 天長音信短

陽臺隔楚水 春草生黃河 相思無日夜 浩蕩若流波 流波向海去 欲見終無因 遙將一點淚 遠寄如花人

長短春草綠 緣階如有情 卷施心獨苦 抽却死還生 覩物知妾意 希君種後庭 閑時當採掇 念此莫相輕

月皎昭陽殿 霜清長信宮 天行乘玉輦 飛燕與君同 別有歡娛處 承恩樂未窮 誰憐團扇妾 獨坐怨秋風

幾日相別離 門前生穭葵 寒蟬聒梧桐 日夕長鳴悲 白露濕螢火 清霜凌兔絲 空掩紫羅袂 長啼無盡時

小姑織白紵 未解將人語 大嫂採芙蓉 溪湖千萬重 長兄行不在 莫使外人逢 願學秋胡婦 貞心比古松

明明金鵲鏡 了了玉臺前 拂拭交冰月 光輝何清圓 紅顏老昨日 白髮多去年 鉛粉坐相誤 照來空淒然

王家碧瑤樹 一樹忽先摧 海內故人泣 天涯弔鶴來 未成霖雨用 先失濟川材 一罷廣陵散 鳴琴更不開

敬亭埋玉樹 知是蔣徵君 安得相如草 空餘封禪文 池臺空有月 詞賦舊凌雲 獨挂延陵劒 千秋在古墳

十萬羽林兒 臨洮破郅支 殺添胡地骨 降足漢營旗 塞闊牛羊散 兵休帳幕移 空餘隴頭水 嗚咽向人悲

髣髴古容儀 含愁帶曙輝 露如今日淚 苔似昔年衣 有恨同湘女 無言類楚妃 寂然芳靄內 猶若待夫歸

卷簾聊舉目 露濕草綿芊 古岫藏雲毳 空庭織碎烟 水紋愁不起 風線重難牽 盡日扶犂叟 往來江樹前

野涼疎雨歇 春色徧萋萋 魚躍青池滿 鶯吟綠樹低 野花妝面濕 山草紐斜齊 零落殘雪片 風吹挂竹谿

玉蟾離海上 白露濕花時 雲畔風生爪 沙頭水浸眉 樂哉弦管客 愁殺戰征兒 因絕西園賞 臨風一詠詩

四郊陰靄散 開戶半蟾生 萬里舒霜合 一條江練橫 出時山眼白 高後海心明 爲惜如團扇 長吟到五更

江村秋雨歇 酒盡一帆飛 路歷波濤去 家惟坐臥歸 島花開灼灼 汀柳細依依 別後無餘事 還應埽釣磯

風靜楊柳垂 看花又別離 幾年同在此 今日各驅馳 峽裏聞猨呌 山頭見月時 殷勤一杯酒 珍重歲寒姿

別離楊柳青 樽酒表丹誠 古道攜琴去 深山見峽迎 暖風花繞樹 秋雨草沿城 自此長江內 無因夜犬驚

觀魚碧潭上 木落潭水清 日暮紫鱗躍 圓波處處生 涼煙浮竹盡 秋月照沙明 何必滄浪去 茲焉可濯纓

斷崖如削瓜 嵐光破崖綠 天河從中來 白雲漲川谷 玉案赤文字 世眼不可讀 攝身凌青霄 松風拂我足

金陵風景好 豪士集新亭 舉目山河異 偏傷周顗情 四坐楚囚悲 不憂社稷傾 王公何慷慨 千載仰雄名

我吟傳舍詠 來訪真人居 煙嶺迷高跡 雲林隔太虛 窺庭但蕭瑟 倚杖空躊躇 應化遼天鶴 歸當千歲餘

茫茫南與北 道直事難諧 榆莢錢生樹 楊花玉糝街 塵縈遊子面 蝶弄美人釵 却憶青山上 雲門掩竹齋

焰隨紅日去 煙逐暮雲飛 綠鬢隨波散 紅顏逐浪無 因何逢伍相 應是想秋胡 舉袖露條脫 招我飯胡麻

嘉樹藹初綠 靡蕪吐幽芳 君子不在賞 寄之雲路長 路長信難越 惜此芳時歇 孤鳥去不還 緘情向天末

秋天無留景 萬物藏光輝 落葉隨風起 愁人獨何依 華月屢圓缺 君還浩無期 如何雨絕天 一去音問違

有客天一方 寄我孤桐琴 迢迢萬里隔 託此傳幽音 冰霜中自結 龍鳳相與吟 絃以明直道 漆以固交深

碌碌荆山璞 卞和獻君門 荆璞非有求 和氏非有恩 所獻知國寶 至公不待言 是非吾欲默 此道今豈存

霜露悴百草 時菊獨妍華 物性有如此 寒暑其奈何 掇英泛濁醪 日入會田家 盡醉茅簷下 一生豈在多

江漢曾爲客 相逢每醉還 浮雲一別後 流水十年間 歡笑情如舊 蕭疎鬢已斑 何因北歸去 淮上對秋山

楚塞故人稀 相逢本不期 猶存袖裏字 忽怪鬢中絲 客舍盈樽酒 江行滿篋詩 更能連騎出 還似洛橋時

空齋無一事 岸幘故人期 暫輟觀書夜 還題翫月詩 遠鐘高枕後 清露捲簾時 暗覺新秋近 殘河欲曙遲

塵襟一瀟灑 清夜得禪公 遠自鶴林寺 了知人世空 驚禽翻暗葉 流水注幽叢 多謝非玄度 聊將詩興同

閑門蔭堤柳 秋渠含夕清 微風送荷氣 坐客散塵纓 守默共無恡 抱沖俱寡營 良時頗高會 琴酌共開情

衆樂雜軍鞞 高樓邀上客 思逐花光亂 賞餘山景夕 爲郡訪彫瘵 守程難損益 聊假一杯歡 暫忘終日迫

端居倦時燠 輕舟泛廻塘 微風飄襟散 橫吹繞林長 雲澹水容夕 雨微荷氣涼 一寫悁勤意 寧用訴華觴

煙華方散薄 蕙氣猶含露 澹景發清琴 幽期默玄悟 流連白雪意 斷續廻風度 掩抑雖已終 忡忡在幽素

卻足甘爲笑 閑居夢杜陵 殘鶯知夏淺 社雨報年登 流麥非關忘 收書獨不能 自然憂曠職 緘此謝良朋

厭劇辭京縣 褒賢待詔書 酇侯方繼業 潘令且閑居 霽後三川冷 秋深萬木疎 對琴無一事 新興復何如

拙直余恆守 公方爾所存 同占朱鳥剋 俱起小人言 立政思懸棒 謀身類觸藩 不能林下去 祗戀府廷恩

趨府不遑安 中宵出戶看 滿天星尚在 近壁燭仍殘 立馬頻驚曙 垂簾却避寒 可憐同宦者 應悟下流難

掃雪開幽徑 端居望故人 猶殘臘月酒 更值早梅春 幾日東城陌 何時曲水濱 聞閑且共賞 莫待繡衣新

悽悽去親愛 泛泛入煙霧 歸棹洛陽人 殘鐘廣陵樹 今朝此爲別 何處還相遇 世事波上舟 沿洄安得住

前舟已眇眇 欲渡誰相持 秋山起暮鐘 楚雨連滄海 風波離思滿 宿昔容鬢改 獨鳥下東南 廣陵何處在

忽報南昌令 乘驄入郡城 同時趨府客 此日望塵迎 文苑臺中妙 冰壺幕下清 洛陽相去遠 猶使故林榮

度門能不訪 冒雪屢西東 已想人如玉 遙憐馬似驄 乍迷金谷路 稍變上陽宮 還比相思意 紛紛正滿空

颯至池館涼 靄然和曉霧 蕭條集新荷 氤氳散高樹 閑居興方澹 默想心已屢 暫出仍濕衣 況君東城住

靡靡寒欲收 靄靄陰還結 晨起望南端 千林散春雪 妍光屬瑤階 亂緒陵新節 無爲掩扉臥 獨守袁生轍

邐迤曙雲薄 散漫東風來 青山滿春野 微雨灑輕埃 吏局勞佳士 賓筵得上才 終朝狎文墨 高興共徘徊

同心忽已別 昨事方成昔 幽徑還獨尋 綠苔見行跡 秋齋正蕭散 烟水易昏夕 憂來結幾重 非君不可釋

幽人寂不寐 木葉紛紛落 寒雨暗深更 流螢度高閣 坐使青燈曉 還傷夏衣薄 寧知歲方晏 離居更蕭索

宿昔清都燕 分散各西東 車馬行跡在 霜雪竹林空 方軫故五念 誰復一樽同 聊披道書暇 還此聽松風

谷鳥時一囀 田園春雨餘 光風動林早 高牕照日初 獨飲澗中水 吟詠老氏書 城闕應多事 誰憶此閑居

暝色起煙閣 沈抱積離憂 況茲風雨夜 蕭條梧葉秋 空宇感涼至 頹顏驚歲周 日夕遊闕下 山水憶同遊

兩地俱秋夕 相望共星河 高梧一葉下 空齋歸思多 方用憂人瘼 況自抱微痾 無將別來近 顏鬢已蹉跎

去歲郊園別 聞蟬在蘭省 今歲臥南譙 蟬鳴歸路永 夕響依山谷 餘悲散秋景 緘書報此時 此心方耿耿

山郡多暇日 社時放吏歸 坐閣獨成悶 行塘閱清輝 春風動高柳 芳園掩夕扉 遙思里中會 心緒悵微微

暮節看已謝 茲晨愈可惜 風澹意傷春 池寒花斂夕 對酒始依依 懷人還的的 誰當曲水行 相思尋舊跡

吏散門閣掩 鳥鳴山郡中 遠念長江別 俯覺座隅空 舟泊南池雨 簟捲北樓風 併罷芳樽燕 爲愴昨時同

無術謬稱簡 素餐空自嗟 秋齋雨成滯 山藥寒始華 濩落人皆笑 幽獨歲逾賒 唯君出塵意 賞愛似山家

室虛多涼氣 天高屬秋時 空庭夜風雨 草木曉離披 簡書日云曠 文墨誰復持 聊因遇澄靜 一與道人期

一別十年事 相逢淮海濱 還思洛陽日 更話府中人 且對清觴滿 寧知白髮新 怱怱何處去 車馬冒風塵

山僧一相訪 吏案正盈前 出處似殊致 喧靜兩皆禪 暮春華池宴 清夜高齋眠 此道本無得 寧復有忘筌

守郡臥秋閣 四面盡荒山 此時聽夜雨 孤燈照窗間 藥園日蕪沒 書帷長自閑 惟當上客至 論詩一解顏

今朝郡齋冷 忽念山中客 澗底束荆薪 歸來煮白石 欲持一瓢酒 遠慰風雨夕 落葉滿空山 何處尋行跡

春風駐遊騎 晚景澹山暉 一問清泠子 獨掩荒園扉 草木雨來長 里閭人到稀 方從廣陵宴 花落未言歸

余辭郡符去 爾爲外事牽 寧知風雪夜 復此對牀眠 始話南池飲 更詠西樓篇 無將一會易 歲月坐推遷

可憐白雪曲 未遇知音人 恓惶戎旅下 蹉跎淮海濱 澗樹含朝雨 山鳥哢餘春 我有一瓢酒 可以慰風塵

寢扉臨碧澗 晨起澹忘情 空林細雨至 圓文遍水生 永日無餘事 山中伐木聲 知子塵喧久 暫可散煩纓

始罷永陽守 復臥潯陽樓 懸檻飄寒雨 危堞侵江流 迨茲聞雁夜 重憶別離秋 徒有盈樽酒 鎮此百端憂

西垣草詔罷 南宮憶上才 月臨蘭殿出 涼自鳳池來 松桂生丹禁 鴛鷺集雲臺 託身各有所 相望徒徘徊

請告嚴程盡 西歸道路寒 欲陪鷹隼集 猶戀鶺鴒單 洛邑人全少 嵩高雪尚殘 滿臺誰不故 報我在微官

江上宣城郡 孤舟遠到時 雲林謝家宅 山水敬亭祠 綱紀多閑日 觀遊得賦詩 都門且盡醉 此別數年期

情人南楚別 復詠在原詩 忽此嗟歧路 還令泣素絲 風波朝夕遠 音信往來遲 好去扁舟客 青雲何處期

官閑得去住 告別戀音徽 舊國應無業 他鄉到是歸 楚山明月滿 淮甸夜鐘微 何處孤舟泊 遙遙心曲違

三爲百里宰 已過十餘年 祗嘆官如舊 旋聞邑屢遷 魚鹽濱海利 薑蔗傍湖田 到此安甿俗 琴堂又晏然

莫歎都門路 歸無駟馬車 繡衣猶在篋 芸閣已觀書 沃野收紅稻 長江釣白魚 晨飡亦可薦 名利欲何如

名因定鼎地 門對鑿龍山 水北樓臺近 城南車馬還 稍開芳野靜 欲掩暮鐘閑 去此無嗟屈 前賢尚抱關

遊子欲言去 浮雲那得知 偏能見行色 自是獨傷離 晚帶城遙暗 秋生峰尚奇 還因朔吹斷 匹馬與相隨

楚江微雨裏 建業暮鐘時 漠漠帆來重 冥冥鳥去遲 海門深不見 浦樹遠含滋 相送情無限 沾襟比散絲

無嗟千里遠 亦是宰王畿 策馬雨中去 逢人關外稀 邑傳榆石在 路遶晉山微 別思方蕭索 新秋一葉飛

試吏向嵩陽 春山躑躅芳 腰垂新綬色 衣滿舊芸香 喬樹別時綠 客程關外長 祗應傳善政 日夕慰高堂

思親自當去 不第未蹉跎 家住青山下 門前芳草多 秭歸通遠徼 巫峽注驚波 州舉年年事 還期復幾何

雄藩車馬地 作尉有光輝 滿席賓常侍 闐街燭夜歸 關河征斾遠 煙樹夕陽微 到處無留滯 梁園花欲稀

下第常稱屈 少年心獨輕 拜親歸海畔 似舅得詩名 晚對青山別 遙尋芳草行 還期應不遠 寒露濕蕪城

少年初帶印 汾上又經過 芳草歸時徧 情人故郡多 禁鐘春雨細 宮樹野煙和 相望東橋別 微風起夕波

邑帶洛陽道 年年應此行 當時匹馬客 今日縣人迎 暮雨投關郡 春風別帝城 東西殊不遠 朝夕待佳聲

軺駕一封急 蜀門千嶺曛 詎分江轉字 但見路緣雲 山館夜聽雨 秋猿獨呌羣 無爲久留滯 聖主待遺文

東郊暮草歇 千里夏雲生 立馬愁將夕 看山獨送行 依微吳苑樹 迢遞晉陵城 慰此斷行別 邑人多頌聲

明經有清秩 當在石渠中 獨往宣城郡 高齋謁謝公 寒原正蕪漫 夕鳥自西東 秋日不堪別 淒淒多朔風

上國旅遊罷 故園生事微 風塵滿路起 行人何處歸 留思芳樹飲 惜別暮春暉 幾日投關郡 河山對掩扉

季弟仕譙都 元兄坐蘭省 言訪始忻忻 念離當耿耿 嵯峨夏雲起 迢遰山川永 登高望去塵 紛思終難整

荒林翳山郭 積水成秋晦 端居意自違 況別親與愛 歡筵慊未足 離燈悄已對 還當掩郡閣 佇君方此會

秋風入疎戶 離人起晨朝 山郡多風雨 西樓更蕭條 嗟予淮海老 送子關河遙 同來不同去 沈憂寧復消

歲中始再覯 方來又解攜 纔留野艇語 已憶故山棲 幽澗人夜汲 深林鳥長啼 還持郡齋酒 慰子霜露淒

忘茲適越意 愛我郡齋幽 野情豈好謁 詩興一相留 遠水帶寒樹 閶門望去舟 方伯憐文士 無爲成滯遊

佳期不可失 終願枉衡門 南陌人猶度 西林日未昏 庭前空倚杖 花裏獨留罇 莫道無來駕 知君有短轅

相逢且對酒 相問欲何如 數歲猶卑吏 家人笑著書 告歸應未得 榮宦又知疎 日日生春草 空令憶舊居

掾局勞才子 新詩動洛川 運籌知決勝 聚米似論邊 宴罷常分騎 晨趨又比肩 莫嗟年鬢改 郎署定推先

解鞍先幾日 款曲見新詩 定向公堂醉 遙憐獨去時 葉霑寒雨落 鐘度遠山遲 晨策已云整 當同林下期

朗月分林靄 遙管動離聲 故驩良已阻 空宇澹無情 窈窕雲雁沒 蒼茫河漢橫 蘭草不可荅 沖襟徒自盈

鉛鈍謝貞器 時秀猥見稱 豈如白玉仙 方與紫霞升 清詩舞豔雪 孤抱瑩玄冰 一枝非所貴 懷書思武陵

挂纓守貧賤 積雪臥郊園 叔父親降趾 壺觴攜到門 高齋樂宴罷 清夜道心存 即此同疎氏 可以一忘言

郊園夏雨歇 閑院綠陰生 職事方無効 幽賞獨違情 物色坐如見 離抱悵多盈 況感夕涼氣 聞此亂蟬鳴

班楊秉文史 對院自爲鄰 餘香掩閣去 遲日看花頻 似雪飄閶闔 從風點近臣 南宮有芳樹 不竝禁垣春

遺民愛精舍 乘犢入青山 來署高陽里 不遇白衣還 禮賢方化俗 聞風自款關 況子逸羣士 栖息蓬蒿間

天生逸世姿 竹馬不曾騎 覽卷冰將釋 援毫露欲垂 金貂傳幾葉 玉樹長新枝 榮祿何妨早 甘羅亦小兒

終日愧無政 與君聊散襟 城根山半腹 亭影水中心 朗詠竹牕靜 野情花逕深 那能有餘興 不作剡溪尋

南北與山鄰 蓬庵庇一身 繁霜疑有雪 荒草似無人 遂性在耕稼 所交唯賤貧 何掾張椽傲 每重德璋親

客從東方來 衣上灞陵雨 問客何爲來 采山因買斧 冥冥花正開 颺颺燕新乳 昨別今已春 鬢絲生幾縷

孤舟欲夜發 祗爲訪情人 此地忽相遇 留連意更新 停杯嗟別久 對月言家貧 一問臨邛令 如何待上賓

結茅臨古渡 臥見長淮流 窗裏人將老 門前樹已秋 寒山獨過雁 暮雨遠來舟 日夕逢歸客 那能忘舊遊

一臺稱二妙 歸路望行塵 俱是攀龍客 空爲避馬人 見招翻跼蹐 相問良殷勤 日日吟趨府 彈冠豈有因

借問堤上柳 青青爲誰春 空遊昨日地 不見昨日人 繚繞萬家井 往來車馬塵 莫道無相識 要非心所親

雨歇萬井春 柔條已含緑 徘徊洛陽陌 惆悵杜陵曲 遊絲正高下 啼鳥還斷續 有酒今不同 思君瑩如玉

故人謫遐遠 留硯寵斯文 白水浮香墨 清池滿夏雲 念離心已永 感物思徒紛 未有桂陽使 裁書一報君

冷食方多病 開襟一忻然 終令思故郡 煙火滿晴川 杏粥猶堪食 榆羹已稍煎 唯恨乖親燕 坐度此芳年

改序念芳辰 煩襟倦日永 夏木已成陰 公門晝恆靜 長風始飄閣 疊雲纔吐嶺 坐想離居人 還當惜徂景

山郭恆悄悄 林月亦娟娟 景清神已澄 事簡慮絕牽 秋塘徧衰草 曉露洗紅蓮 不見心所愛 茲賞豈爲妍

微雨灑高林 塵埃自蕭散 耿耿心未平 沈沈夜方半 獨驚長簟冷 遽覺愁鬢換 誰能當此夕 不有盈襟歎

夏首雲物變 雨餘草木繁 池荷初帖水 林花已掃園 縈叢蝶尚亂 依閣鳥猶喧 對此殘芳月 憶在漢陵原

落帆逗淮鎮 停舫臨孤驛 浩浩風起波 冥冥日沈夕 人歸山郭暗 雁下蘆洲白 獨夜憶秦關 聽鐘未眠客

思懷耿如昨 季月已云暮 忽驚年復新 獨恨人成故 冰池始泮綠 梅楥還飄素 淑景方轉延 朝朝自難度

迢迢芳園樹 列映清池曲 對此傷人心 還如故時綠 風條灑餘靄 露葉承新旭 佳人不再攀 下有往來躅

空蒙不自定 況值暄風度 舊賞逐流年 新愁忽盈素 纔縈下苑曲 稍滿東城路 人意有悲歡 時芳獨如故

已謂心苦傷 如何日方永 無人不晝寢 獨坐山中靜 悟澹將遣慮 學空庶遺境 積俗易爲侵 愁來復難整

幽獨自盈抱 陰淡亦連朝 空齋對高樹 疎雨共蕭條 巢燕翻泥濕 蕙花依砌消 端居念往事 倏忽苦驚飆

庭樹轉蕭蕭 陰蟲還戚戚 獨向高齋眠 夜聞寒雨滴 微風時動牖 殘燈尚留壁 惆悵平生懷 偏來委今夕

霜露已淒淒 星漢復昭回 朔風中夜起 驚鴻千里來 蕭條涼葉下 寂寞清砧哀 歲晏仰空宇 心事若寒灰

歲月轉蕪漫 形影長寂寥 髣髴覯微夢 感嘆起中宵 綿思靄流月 驚魂颯廻飆 誰念茲夕永 坐令顏鬢凋

洛京十載別 東林訪舊扉 山河不可望 存沒意多違 時遷跡尚在 同去獨來歸 還見窗中鴿 日暮遶庭飛

客車名未滅 沒世恨應長 斜月知何照 幽林判自芳 故人驚逝水 寒雀噪空牆 不是平生舊 遺蹤要可傷

寧知府中吏 故宅一徘徊 歷階存往敬 瞻位泣餘哀 廢井沒荒草 陰牖生緑笞 門前車馬散 非復昔時來

霜雪皎素絲 何意墜墨池 青蒼猶可濯 黑色不可移 女工再三嘆 委棄當此時 歲寒雖無褐 機杼誰肯施

高臺一悄望 遠樹間朝暉 但見東西騎 坐令心賞違 始霽郊原綠 暮春啼鳥稀 徒然對芳物 何能獨醉歸

端令倚懸檻 長望抱沈憂 寧知故園月 今夕在茲樓 衰蓮送餘馥 華露湛新秋 坐見蒼林變 清輝愴已休

何處醉春風 長安西復東 不因俱罷職 豈得此時同 貰酒宣平里 尋芳下苑中 往來楊柳陌 猶避昔年驄

官舍耿深夜 佳月喜同遊 橫河俱半落 泛露忽驚秋 散彩疎羣樹 分規澄素流 心期與浩景 蒼蒼殊未收

野水灩長塘 煙花亂晴日 氤氳綠樹多 蒼翠千山出 遊魚時可見 新荷尚未密 屢往心獨閑 恨無理人術

東風散餘沍 陂水淡已綠 煙芳何處尋 杳藹春山曲 新禽哢暄節 晴光泛嘉木 一與諸君遊 華觴忻見屬

水曲一追遊 遊人重懷戀 嬋娟昨夜月 還向波中見 驚禽棲不定 流芳寒未徧 攜手更何時 佇看花似霰

時事方擾擾 幽賞獨悠悠 弄泉朝涉澗 采石夜歸州 揮翰題蒼峭 下馬歷嵌丘 所愛唯山水 到此即淹留

川明氣已變 巖寒雲尚擁 南亭草心綠 春塘泉脈動 景煦聽禽響 雨餘看柳重 逍遙池館華 益媿專城寵

密竹行已遠 子歸啼更深 綠池芳草氣 閑齋春樹陰 晴蝶飄蘭逕 遊蜂遶花心 不遇君攜手 誰復此幽尋

野水煙鶴唳 楚天雲雨空 翫舟清景晚 垂釣綠蒲中 落花飄旅衣 歸流澹清風 緣源不可極 遠樹但青葱

夏衣始輕體 遊步愛僧居 果園新雨後 香臺照日初 綠陰生晝靜 孤花表春餘 符竹方爲累 形跡一來疎

朝下抱餘素 地高心本閑 如何趨府客 罷秩見秋山 疎樹共寒意 遊禽同暮還 因君悟清景 西望一開顏

清露澄境遠 旭日照林初 一望秋山淨 蕭條形迹疎 登原忻時稼 采菊行故墟 方願沮溺耦 淡泊守田廬

青苔幽巷徧 新林露氣微 經聲在深竹 高齋獨掩扉 憩樹愛嵐嶺 聽禽悅朝暉 方耽靜中趣 自與塵事違

山景寂已晦 野寺變蒼蒼 夕風吹高殿 露葉散林光 清鐘始戒夜 幽禽尚歸翔 誰復掩扉臥 不詠南軒涼

北鄰有幽竹 潛筠穿我廬 往來地已密 心樂道者居 殘花廻往節 輕條蔭夏初 聞鐘北牕起 嘯傲永日餘

結茅臨絕岸 隔水聞清磬 山水曠蕭條 登臨散情性 稍指緣原騎 還尋汲澗逕 長嘯倚亭樹 悵然川光暝

高年不復出 門徑衆草生 時夏方新雨 果藥發餘榮 疎澹下林景 流暮幽禽情 身名兩俱遣 獨此野寺行

釋子喜相偶 幽林俱避喧 安居同僧夏 清夜諷道言 對閣景恆晏 步庭陰始繁 逍遙無一事 松風入南軒

曹溪舊弟子 何緣住此山 世有征戰事 心將流水閑 埽林驅虎出 宴坐一林間 藩守寧爲重 擁騎造雲關

池上鳴佳禽 僧齋日幽寂 高林晚露清 紅藥無人摘 春水不生煙 荒岡筠翳石 不應朝夕遊 良爲蹉跎客

清露夏天曉 荒園野氣通 水禽遙泛雪 池蓮迥披紅 幽林詎知暑 環舟似不窮 頓灑塵喧意 長嘯滿襟風

亭宇麗朝景 簾牖散暄風 小山初構石 珍樹正然紅 弱藤已扶樹 幽蘭欲成叢 芳心幸如此 佳人時不同

羣木晝陰靜 北牕涼氣多 閑居逾時節 夏雲已嵯峨 搴葉愛繁綠 緣澗弄驚波 豈爲論夙志 對此青山阿

居士近依僧 青山結茅屋 疎松映嵐晚 春池含苔綠 繁華冒陽嶺 新禽響幽谷 長嘯攀喬林 慕茲高世躅

借地結茅棟 橫竹掛朝衣 秋園雨中綠 幽居塵事違 陰井夕蟲亂 高林霜果稀 子有白雲意 構此想巖扉

河漢有秋意 南宮生早涼 玉漏殊杳杳 雲闕更蒼蒼 華燈發新燄 輕煙浮夕香 顧跡知爲忝 束帶愧周行

蕭條竹林院 風雨叢蘭折 幽鳥林上啼 青苔人跡絕 燕居日已永 夏木紛成結 几閣積羣書 時來北窗閱

北齋有涼氣 嘉樹對層城 重門永日掩 清池夏雲生 遇此庭訟簡 始聞蟬初鳴 逾懷故園愴 默默以緘情

似與塵境絕 蕭條齋舍秋 寒花獨經雨 山禽時到州 清觴養真氣 玉書示道流 豈將符守戀 幸已棲心幽

子有新歲慶 獨此苦寒歸 夜叩竹林寺 山行雪滿衣 深爐正燃火 空齋共掩扉 還將一尊對 無言百事違

山陽遺韻在 林端橫吹驚 響迥憑高閣 曲怨繞秋城 淅瀝危葉振 蕭瑟涼氣生 始遇茲管賞 已懷故園情

晴明寒食好 春園百卉開 綵繩拂花去 輕毬度閣來 長歌送落日 緩吹逐殘杯 非關無燭罷 良爲羈思催

人世拘形跡 別去間山川 豈意靈仙偶 相望亦彌年 夕衣清露濕 晨駕秋風前 臨歡定不住 當爲何所牽

暗窗涼葉動 秋天寢席單 憂人半夜起 明月在林端 一與清景遇 每憶平生歡 如何方惻愴 披衣露更寒

空堂歲已晏 密室獨安眠 厭篠夜偏積 覆閣曉逾妍 連山暗古郡 驚風散一川 此時騎馬出 忽省京華年

蕭屑杉松聲 寂寥寒夜慮 州貧人吏稀 雪滿山城曙 春塘看幽谷 栖禽愁未去 開闈正亂流 寧辨花枝處

月暗竹亭幽 螢光拂席流 還思故園夜 更度一年秋 自愜觀書興 何慙秉燭遊 府中徒冉冉 明發好歸休

夏條綠已密 朱蕚綴明鮮 炎炎日正午 灼灼火俱燃 翻風適自亂 照水復成妍 歸視窗間字 熒煌滿眼前

何人樹萱草 對此郡齋幽 本是忘憂物 今夕重生憂 叢疎露始滴 芳餘蝶尚留 還思杜陵圃 離披風雨秋

朝紅爭景新 夕素含露翻 妍姿如有意 流芳復滿園 單棲守遠郡 永日掩重門 不與花爲偶 終遣與誰言

潔性不可汙 爲飲滌塵煩 此物信靈味 本自出山原 聊因理郡餘 率爾植荒園 喜隨衆草長 得與幽人言

山花夾徑幽 古甃生苔澀 胡牀理事餘 玉琴承露濕 朝與詩人賞 夜攜禪客入 自是塵外蹤 無令吏趨急

對殿含涼氣 裁規覆清沼 衰紅受露多 餘馥依人少 蕭蕭遠塵跡 颯颯凌秋曉 節謝客來稀 迴塘方獨遶

遠學臨海嶠 橫此莓苔石 郡齋三四峰 如有靈仙跡 方愁暮雲滑 始照寒池碧 自與幽人期 逍遙竟朝夕

徂夏暑未晏 蟬鳴景已曛 一聽知何處 高樹但侵雲 響悲遇衰齒 節謝屬離羣 還憶郊園日 獨向澗中聞

誤點能成物 迷真許一時 筆端來已久 座上去何遲 顧白曾無變 聽雞不復疑 詎勞才子賞 爲入國人詩

俗吏閑居少 同人會面難 偶隨香署客 來訪竹林歡 暮館花微落 春城雨暫寒 甕間聊共酌 莫使宦情闌

獨有宦遊人 偏驚物候新 雲霞出海曙 梅柳渡江春 淑氣催黃鳥 晴光照綠蘋 忽聞歌苦調 歸思欲霑巾

積雨細紛紛 飢寒命不分 攬衣愁見肘 窺鏡覓從文 九陌成泥海 千山盡濕雲 龍鍾驅欵段 到處倍思君

衆芳春競發 寒菊露偏滋 受氣何曾異 開花獨自遲 晚成猶有分 欲採未過時 勿棄東籬下 看隨秋草衰

清明暮春裏 悵望北山陲 燧火開新焰 桐花發故枝 沈冥慙歲物 歡宴阻朋知 不及林間鳥 遷喬並羽儀

京邑歎離羣 江樓喜遇君 開筵當九日 汎菊外浮雲 朗詠山川霽 酣歌物色新 君看酒中意 未肯喪斯文

共襆臺郎被 俱褰郡守帷 罰金殊往日 鳴玉幸同時 五馬來何晚 雙魚贈已遲 江頭望鄉月 無夜不相思

楚地勞行役 秦城罷鼓鼙 舟移洞庭岸 路出武陵谿 江月隨人影 山花趁馬蹄 離魂將別夢 先已到關西

事佛輕金印 勤王度玉關 不知從樹下 還肯到人間 楚水青蓮淨 吳門白日閑 聖朝須助理 絕莫愛東山

天朝辟書下 風憲取才難 更謁麒麟殿 重簪獬豸冠 月明湘水夜 霜重桂林寒 別後頭堪白 時時鏡裏看

忠義三朝許 威名四海聞 更乘歸魯詔 猶憶破胡勳 別路逢霜雨 行營對雪雲 明朝郭門外 長揖大將軍

避馬臺中貴 登車嶺外遙 還因貢賦禮 來謁大明朝 地入商山路 鄉連渭水橋 承恩返南越 尊酒重相邀

何處堪留客 香林隔翠微 薜蘿通驛騎 山竹挂朝衣 霜引臺烏集 風驚塔鴈飛 飲茶勝飲酒 聊以送將歸

少小客遊梁 依然似故鄉 城池經戰陣 人物恨存亡 夏雨桑條綠 秋風麥穗黃 有書無寄處 相送一霑裳

亭子春城外 朱門向綠林 柳枝經雨重 松色帶烟深 漉酒迎山客 穿池集水禽 白雲常在眼 聊足慰人心

旌節臨溪口 寒郊斗覺暄 紅亭移酒席 畫鷁逗江村 雲帶歌聲颺 風飄舞袖翻 花間催秉燭 川上欲黃昏

正月風光好 逢君上客稀 曉風催鳥囀 春雪帶花飛 堂上吹金管 庭前試舞衣 俸錢供酒債 行子未須歸

北斗回新歲 東園值早春 竹風能醒酒 花月解留人 邑宰陶元亮 山家鄭子真 平生頗同道 相見日相親

夜色帶寒煙 燈花拂更然 殘妝添石黛 豔舞落金鈿 掩笑須欹扇 迎歌乍動弦 不知巫峽雨 何事海西邊

古戍依重險 高樓見五梁 山根盤驛道 河水浸城牆 庭樹巢鸚鵡 園花隱麝香 忽然江浦上 憶作捕魚郎

八月洞庭秋 瀟湘水北流 還家萬里夢 爲客五更愁 不用開書帙 偏宜上酒樓 故人京洛滿 何日復同遊

堦下雙梅樹 春來畫不成 晚時花未落 陰處葉難生 摘子防人到 攀枝畏鳥驚 風光先占得 桃李莫相輕

學鳳年猶小 乘龍日尚賒 初封千戶邑 忽駕五雲車 地接金人岸 山通玉女家 秋風何太早 吹落禁園花

山店不鑿井 百家同一泉 晚來南村黑 雨色和人煙 霜畦吐寒菜 沙鴈噪河田 隱者不可見 天壇飛鳥邊

崷崪空城煙 淒清寒山景 秋風引歸夢 昨夜到汝潁 近寺聞鐘聲 映陂見樹影 所思何由見 東北徒引領

數子皆故人 一時吏宛葉 經年總不見 書札徒滿篋 斜日半空庭 旋風走梨葉 去君千里地 言笑何時接

君住澧水北 我家澧水西 兩村辨喬木 五里聞鳴雞 飲酒溪雨過 彈棊山月低 徒聞蔣生徑 爾去誰相攜

當官接閑暇 暫得歸林泉 百里路不宿 兩鄉山復連 夜深露濕簟 月出風驚蟬 且盡主人酒 爲君從醉眠

先生近南郭 茅屋臨東川 桑葉隱村戶 蘆花映釣船 有時著書暇 盡日牕中眠 且喜閭井近 灌田同一泉

聞君尋野寺 便宿支公房 溪月冷深殿 江雲擁迴廊 然燈松林靜 煮茗柴門香 勝事不可接 相思幽興長

偶得魚鳥趣 復茲水木涼 遠峰帶雨色 落日搖川光 臼中西山藥 袖裏淮南方 唯愛隱几時 獨遊無何鄉

獨鶴唳江月 孤帆凌楚雲 秋風冷蕭瑟 蘆荻花紛紛 忽思湘川老 欲訪雲中君 騏驎息悲鳴 愁見豺虎羣

鐵關天西涯 極目少行客 關門一小吏 終日對石壁 橋跨千仞危 路盤兩崖窄 試登西樓望 一望頭欲白

峨眉煙翠新 昨夜秋雨洗 分明峰頭樹 倒插秋江底 久別二室間 圖他五斗米 哀猿不可聽 北客欲流涕

世事何反覆 一身難可料 頭白翻折腰 還家私自笑 所嗟無產業 妻子嫌不調 五斗米留人 東谿憶垂釣

君王嫌妾妬 閉妾在長門 舞袖垂新寵 愁眉結舊恩 綠錢侵履跡 紅粉濕啼痕 羞被夭桃笑 看春獨不言

聯步趨丹陛 分曹限紫微 曉隨天仗入 暮惹御香歸 白髮悲花落 青雲羨鳥飛 聖朝無闕事 自覺諫書稀

西風傳戍鼓 南望見前軍 沙磧人愁月 山城犬吠雲 別家逢逼歲 出塞獨離羣 髮到陽關白 書今遠報君

西行殊未已 東望何時還 終日風與雪 連天沙復山 二年領公事 兩度過陽關 相憶不可見 別來頭已斑

雲送關西雨 風傳渭北秋 孤燈然客夢 寒杵搗鄉愁 灘上思嚴子 山中憶許由 蒼生今有望 飛詔下林丘

田中開白室 林下閉玄關 卷跡人方處 無心雲自閑 竹深喧暮鳥 花缺露春山 勝事那能說 王孫去未還

官舍臨江口 灘聲人慣聞 水煙晴吐月 山火夜燒雲 且欲尋方士 無心戀使君 異鄉何可住 況復久離羣

西蜀方攜手 南宮憶比肩 平生猶不淺 羈旅轉相憐 山店雲迎客 江村犬吠船 秋來取一醉 須待月光眠

按節辭黃閣 登壇戀赤墀 銜恩期報主 授律遠行師 野鵲迎金印 郊雲拂畫旗 叨陪幕中客 敢和出車詩

公府日無事 吾徒只是閑 草根侵柱礎 苔色上門關 飲硯時見鳥 卷簾晴對山 新詩吟未足 昨夜夢東還

門柳葉已大 春花今復闌 鬢毛方二色 愁緒日千端 夫子屢新命 鄙夫仍舊官 相思難見面 時展尺書看

玉壘天晴望 諸峰盡覺低 故園江樹北 斜日巔雲西 曠野看人小 長空共鳥齊 高山徒仰止 不得日攀躋

近縣多過客 似君誠亦稀 南樓取涼好 便送故人歸 鳥向望中滅 雨侵晴處飛 應須乘月去 且爲解征衣

當年最稱意 數子不如君 戰勝時偏許 名高人共聞 半天城北雨 斜日灞西雲 科斗皆成字 無令錯古文

雙鳧出未央 千里過河陽 馬帶新行色 衣聞舊御香 縣花迎墨綬 關柳拂銅章 別後能爲政 相思淇水長

潘郎腰綬新 霅上縣花春 山色低官舍 湖光映吏人 不須嫌邑小 莫即恥家貧 更作東征賦 知君有老親

一身從遠使 萬里向安西 漢月垂鄉淚 胡沙費馬蹄 尋河愁地盡 過磧覺天低 送子軍中飲 家書醉裏題

西亭繫五馬 爲送故人歸 客舍草新出 關門花欲飛 到來逢歲酒 却去換春衣 吏部應相待 如君才調稀

借問虎賁將 從軍凡幾年 殺人寶刀缺 走馬貂裘穿 山雨醒別酒 關雲迎渡船 謝君賢主將 豈忘輪臺邊

野店臨官路 重城壓御隄 山開灞水北 雨過杜陵西 歸夢秋能作 鄉書醉嬾題 橋回忽不見 征馬尚聞嘶

忽聞驄馬至 喜見故人來 欲語多時別 先愁計日回 山河宜晚眺 雲霧待君開 爲報烏臺客 須憐白髮催

無計留君住 應須絆馬蹄 紅亭莫惜醉 白日眼看低 解帶憐高柳 移牀愛小谿 此來相見少 正事各東西

夫子方寸裏 秋天澄霽江 關西望第一 郡內政無雙 狹室下珠箔 連宵傾玉缸 平明猶未醉 斜月隱書牕

東郊未解圍 忠義似君稀 誤落胡塵裏 能持漢節歸 卷簾山對酒 上馬雪沾衣 却向嫖姚幕 翩翩去若飛

六月襄山道 三星漢水邊 求鳳應不遠 去馬賸須鞭 野店愁中雨 江城夢裏蟬 襄陽多故事 爲我訪先賢

一片他山石 巉巉映小池 綠窠攢剝蘚 尖碩坐鸕鷀 水底看常倒 花邊勢欲欹 君心能不轉 卿月豈相離

相送欲狂歌 其如此別何 攀轅人共惜 解印日無多 仙掌雲重見 關門路再過 雙魚莫不寄 縣外是黃河

斗柄欲東指 吾兄方北遊 無媒謁明主 失計干諸侯 夜雪入穿履 朝霜凝敝裘 遙知客舍飲 醉裏聞春鳩

客舍見春草 忽聞思舊山 看君灞陵去 匹馬成臯還 對酒風與雪 向家河復關 因悲宦遊子 終歲無時閑

夫子不自衒 世人知者稀 來傾阮氏酒 去着老萊衣 渭北草新出 關東花欲飛 楚王猶自惑 宋玉且將歸

獻賦頭欲白 還家衣已穿 羞過灞陵樹 歸種汶陽田 客舍少鄉信 牀頭無酒錢 聖朝徒側席 濟上獨遺賢

尚書未出守 愛子向青州 一路通關樹 孤城近海樓 懷中江橘熟 倚處戟門秋 更奉輕軒去 知君無客愁

問吉轉征鞍 安仁道姓潘 歸期明主賜 別酒故人歡 珠箔障爐煖 孤裘耐臘寒 汝南遙倚望 蚤去及春盤

看君尚少年 不第莫悽然 可即疲獻賦 山村歸種田 野花迎短褐 河柳拂長鞭 置酒聊相送 青門一醉眠

遷客猶未老 聖朝今復歸 一從襄陽住 幾度梨花飛 世事了可見 憐君人亦稀 相逢貪醉臥 未得作春衣

正月今欲半 陸渾花未開 出關見青草 春色正東來 夫子且歸去 明時方愛才 還須及秋賦 莫即隱嵩萊

中郎鳳一毛 世上獨賢豪 弱冠已銀印 出身唯寶刀 還家卿月迥 度隴將星高 幕下多相識 邊書醉嬾操

青袍美少年 黃綬一神仙 微子城東面 梁王苑北邊 桃花色似馬 榆莢小於錢 單父聞相近 家書早爲傳

飲酒俱未醉 一言聊贈君 功曹善爲政 明主還應聞 夜宿劒門月 朝行巴水雲 江城菊花發 滿道香氛氳

子真河朔尉 邑里帶清漳 春草迎袍色 晴花拂綬香 青山入官舍 黃鳥度宮牆 若到銅臺上 應憐魏寢荒

昨日山有信 祗今耕種時 遙傳杜陵叟 怪我還山遲 獨向潭上酌 無人林下棊 東谿憶汝處 閑臥對鸕鷀

蜀郡路漫漫 梁州過七盤 二人來信宿 一縣醉衣冠 谿逼春衫冷 林交宴席寒 西南如噴酒 遙向雨中看

何地堪相餞 南樓出萬家 可憐高處送 遠見故人車 野果新成子 庭槐欲作花 愛君兄弟好 書向潁中誇

巴江秋月新 閣道發征輪 戰勝真才子 名高動世人 工文能似舅 擢第去榮親 十月天官待 應須早赴秦

夫子思何速 世人皆歎奇 萬言不加點 七步猶嫌遲 對酒落日後 還家飛雪時 北堂應久待 鄉夢促征期

足下復不第 家貧尋故人 且傾湘南酒 羞對關西塵 山店橘花發 江城楓葉新 若從巫峽過 應見楚王神

時輩似君稀 青春戰勝歸 名登郄詵第 身着老萊衣 稱意人皆羨 還家馬若飛 一枝誰不折 棣蕚獨相輝

不擇南州尉 高堂有老親 樓臺重蜃氣 邑里雜鮫人 海暗三山雨 花明五嶺春 此鄉多寶玉 慎莫厭清貧

程侯新出守 好日發行軍 拜命時人羨 能官聖主聞 江樓黑塞雨 山郭冷秋雲 竹馬諸童子 朝朝待使君

官柳葉尚小 長安春未濃 送君潯陽宰 把酒青門鐘 水驛楚雲冷 山城江樹重 遙知南湖上 只對香爐峰

雖不舊相識 知君丞相家 故園伊川上 夜夢方山花 種藥畏春過 出關愁路賒 青門酒壚別 日暮東城鴉

駟馬映花枝 人人夾路窺 離心且莫問 春草自應知 不謂青雲客 猶思紫禁時 別君能幾日 看取鬢成絲

去馬疾如飛 看君戰勝歸 新登郄詵第 更著老萊衣 漢水行人少 巴山客舍稀 向南風候暖 臘月見春輝

安西美少年 脫劒卸弓弦 不倚將軍勢 皆稱司馬賢 秋山城北面 古治郡東邊 江上舟中月 遙思李郭仙

送爾姑蘇客 滄波秋正涼 橘懷三箇去 桂折一枝將 湖上山當舍 天邊水是鄉 江村人事少 時作捕魚郎

罷起郎官草 初封刺史符 城邊樓枕海 郭裏樹侵湖 郡政傍連楚 朝恩獨借吳 觀濤秋正好 莫不上姑蘇

無事向邊外 至今仍不歸 三年絕鄉信 六月未春衣 客舍洮水聒 孤城胡雁飛 心知別君後 開口笑應稀

未識已先聞 清辭果出羣 如逢禰處士 似見鮑參軍 夢暗巴山雨 家連漢水雲 慈親思愛子 幾度泣霑帬

詞賦滿書囊 胡爲在戰場 行間脫寶劒 邑里挂銅章 馬疾飛千里 鳧飛向五涼 遙知竹林下 星使對星郎

相送淚沾衣 天涯獨未歸 將軍初得罪 門客復何依 夢去湖山闊 書停隴雁稀 園林幸接近 一爲到柴扉

白羽綠弓弦 年年只在邊 還家劒鋒盡 出塞馬蹄穿 逐虜西踰海 平胡北到天 封侯應不遠 燕頷豈徒然

臥病窮巷晚 忽驚驄馬來 知君京口去 借問幾時回 驛舫江風引 鄉書海雁催 慈親應倍喜 愛子在霜臺

卿家送愛子 愁見灞頭春 草羨青袍色 花隨黃綬新 縣西函谷路 城北大陽津 日暮征鞍去 東郊一片塵

一尉便垂白 數年唯草玄 出關策匹馬 逆旅聞秋蟬 愛客多酒債 罷官無俸錢 知君羈思少 所適主人賢

紅亭酒甕香 白面繡衣郎 砌冷蟲喧坐 簾疎雨到牀 鐘催離興急 絃逐醉歌長 關樹應先落 隨君滿鬢霜

萬里來又去 三湘東復西 別多人換鬢 行遠馬穿蹄 山驛秋雲冷 江帆暮雨低 憐君不解說 相憶在書題

詔置海陵倉 朝推畫省郎 還家錦服貴 出使繡衣香 水驛風催舫 江樓月透牀 仍懷陸氏橘 歸獻老親嘗

花綬傍腰新 關東縣欲春 殘書厭科斗 舊閣別麒麟 虞坂臨官舍 條山映吏人 看君有知己 坦腹向平津

神仙吏姓梅 人吏待君來 渭北草新出 江南花已開 城邊宋玉宅 峽口楚王臺 不畏無知己 荆州甚愛才

詔出未央宮 登壇近總戎 上公周太保 副相漢司空 弓抱關西月 旗翻渭北風 弟兄皆許國 天地荷成功

悔繫腰間綬 翻爲膝下愁 那堪漢水遠 更值楚山秋 新橘香官舍 征帆拂縣樓 王城不敢住 豈是愛荆州

關樹晚蒼蒼 長安近夕陽 回風醒別酒 細雨濕行裝 習戰邊塵黑 防秋塞草黃 知君市駿馬 不是學燕王

君家舊淮水 水上到揚州 海樹青官舍 江雲黑郡樓 東南隨去鳥 人吏待行舟 爲報吾兄道 如今已白頭

送客飛鳥外 城頭樓最高 樽前遇風雨 牕裏動波濤 謁帝向金殿 隨身唯寶刀 相思灞陵月 祗有夢偏勞

早歲即相知 嗟君最後時 青雲仍未達 白髮欲成絲 小店關門樹 長河華岳祠 弘農人吏待 莫使馬行遲

風塵奈汝何 終日獨波波 親老無官養 家貧在外多 醉眼輕白髮 春夢渡黃河 相去關城近 何時更肯過

剖竹向江濆 能名計日聞 隼旗新刺史 虎劒舊將軍 驛舫宿湖月 州城浸海雲 青門酒樓上 欲別醉醺醺

常愛夏陽縣 往年曾再過 縣中饒白鳥 郭外是黃河 地近行程少 家貧酒債多 知君新稱意 好得奈春何

女几知君憶 春雲相逐歸 草堂開藥裹 苔壁取荷衣 老竹移時少 新花舊處飛 可憐真傲吏 塵事到山稀

灞上柳枝黃 壚頭酒正香 春流飲去馬 暮雨濕行裝 驛路通函谷 州城接太行 覃懷人總喜 別駕得王祥

楚客憶鄉信 向家湖水長 住愁春草綠 去喜桂枝香 海月迎歸楚 江雲引到鄉 吾兄應借問 爲報鬢毛霜

別乘向襄州 蕭條楚地秋 江聲官舍裏 山色郡城頭 莫羨黃公蓋 須乘彥伯舟 高陽諸醉客 唯見古時丘

別酒爲誰香 春官駁正郎 醉經秦樹遠 夢怯漢川長 雨過風頭黑 雲開日脚黃 知君解起草 早去入文昌

久客厭江月 罷官思早歸 眼看春光老 羞見梨花飛 劒北山居小 巴南音信稀 因君報兵部 愁淚日沾衣

欲謁明光殿 先趨建禮門 仙郎去得意 亞相正承恩 竹裏巴山道 花間漢水源 憑將兩行淚 爲訪邵平園

英掾柳家郎 離亭酒甕香 折腰思漢北 隨傳過巴陽 江樹連官舍 山雲到臥牀 知君歸夢積 去去劒川長

聞欲朝龍闕 應須拂豸冠 風霜隨馬去 炎暑爲君寒 客淚題書落 鄉愁對酒寬 先憑報親友 後月到長安

羨他驄馬郎 元日謁明光 立處聞天語 朝回惹御香 臺寒柏樹綠 江暖柳條黃 惜別津亭暮 揮戈憶魯陽

顏子人歎屈 宦遊今未遲 佇聞明主用 豈負青雲姿 江柳秋吐葉 山花寒滿枝 知君客愁處 月滿巴川時

驄馬五花毛 青雲歸處高 霜隨驅夏暑 風逐振江濤 執簡皆推直 勤王豈告勞 帝城誰不戀 回望動離騷

斗酒渭城邊 壚頭耐醉眠 梨花千樹雪 楊葉萬條煙 惜別添壺酒 臨岐贈馬鞭 看君潁上去 新月到家圓

上馬帶胡鈎 翩翩度隴頭 小來思報國 不是愛封侯 萬里鄉爲夢 三邊月作愁 早須清黠虜 無事莫經秋

聞說輪臺路 連年見雪飛 春風曾不到 漢使亦應稀 白草通疎勒 青山過武威 勤王敢道遠 私向夢中歸

白髮輪臺使 邊功竟不成 雲沙萬里地 孤負一書生 池上風迴舫 橋西雨過城 醉眠鄉夢罷 東望羨歸程

鳧舃舊稱仙 鴻私降自天 青袍移草色 朱綬奪花然 邑裏雷仍震 臺中星欲懸 吾兄此棲棘 因得賀初筵

旌節臨谿口 塞郊陡覺暄 紅亭移酒席 畫舸逗江村 雲帶歌聲颺 風飄舞袖翻 花間催秉燭 川上欲黃昏

有客至鈴下 自言身姓梅 仙人掌裏使 黃帝鼎邊來 竹影拂棋局 荷香隨酒杯 池前堪醉臥 待月未須回

子夜雪華餘 卿家月影初 酒香薰枕席 爐氣煖軒除 晚歲宦情薄 行軍歡宴疎 相逢剩取醉 身外盡空虛

誰宴霜臺使 行軍粉署郎 唱歌江鳥沒 吹笛岸花香 酒影搖新月 灘聲聒夕陽 江鐘聞已暮 歸櫂綠川長

西邊虜盡平 何處更專征 幕下人無事 軍中政已成 座參殊俗語 樂雜異方聲 醉裏東樓月 偏能照列卿

紅亭出鳥外 駿馬繫雲端 萬嶺牕前睥 千家肘底看 開瓶酒色嫩 踏地葉聲乾 爲逼霜臺使 重裘也覺寒

太守擁朱輪 東郊物候新 鶯聲隨坐嘯 柳色喚行春 谷口雲迎馬 谿邊水照人 郡中叨佐理 何幸接芳塵

乘興忽相招 僧房暮與朝 雪融雙樹濕 沙闇一燈燒 竹外山低塔 藤間院隔橋 歸家如欲嬾 俗慮向來銷

萬頃浸天色 千尋窮地根 舟移城入樹 岸闊水浮村 閑鷺驚簫管 潛蚪傍酒樽 暝來呼小吏 列火儼歸軒

載酒入天色 水涼難醉人 清搖縣郭動 碧洗雲山新 吹笛驚白鷺 垂竿跳紫鱗 憐君公事後 陂上日娛賓

谿水碧於草 潺潺花底流 沙平堪濯足 石淺不勝舟 洗藥朝與暮 釣魚春復秋 興來從所適 還欲向滄洲

春池滿復寬 晦節耐邀歡 月帶蝦蟆冷 霜隨獬豸寒 水雲低錦席 岸柳拂金盤 日暮舟中散 都人夾道看

胡地三月半 梨花今始開 因從老僧飯 更上夫人臺 清唱雲不去 彈弦風颯來 應須一倒載 還似山公回

高閣逼諸天 登臨近日邊 晴開萬井樹 愁看五陵煙 檻外低秦嶺 牕中小渭川 蚤知清淨理 常願奉金仙

九日黃花酒 登高會昔聞 霜威逐亞相 殺氣傍中軍 橫笛驚征雁 嬌歌落塞雲 邊頭幸無事 醉舞荷吾君

水路東連楚 人煙北接巴 山光圍一郡 江月照千家 庭樹純栽橘 園畦半種茶 夢魂知憶處 無夜不京華

郭外山色暝 主人林館秋 疎鐘入臥內 片月到牀頭 遙夜惜已半 清言殊未休 君雖在青瑣 心不忘滄洲

京兆小齋寬 公庭半藥闌 甌香茶色嫩 牕冷竹聲乾 盛德中朝貴 清風畫省寒 能將吏部鏡 照取寸心看

華省謬爲郎 蹉跎鬢已蒼 到來恆襆被 隨例且含香 竹影遮牕暗 花陰拂簟涼 君王新賜筆 草奏向明光

萬事信蒼蒼 機心久已忘 無端來出守 不是厭爲郎 雨滴芭蕉赤 霜催橘子黃 逢君開口笑 何處有他鄉

相訪但尋鐘 門寒古殿松 彈琴醒暮酒 卷幔引諸峰 事愜林中語 人幽物外蹤 吾廬幸接近 茲地興偏慵

風煖日暾暾 黃鸝飛近村 花明潘子縣 柳暗陶公門 藥椀搖山影 魚竿帶水痕 南橋車馬客 何事苦喧喧

暫詣高僧話 來尋野寺孤 岸花藏水碓 谿水映風爐 頂上巢新鵲 衣中帶舊珠 談禪未得去 輟櫂且踟躕

中峰鍊金客 昨日遊人間 葉縣鳧共去 葛陂龍暫還 春雲湊深水 秋雨懸空山 寂寂清谿上 空餘丹竈閑

臥疾嘗晏起 朝來頭未梳 見君勝服藥 清話病能除 低柳共繫馬 小池堪釣魚 觀棋不覺暝 月出水亭初

岸雨過城頭 黃鸝上戍樓 塞北飄客淚 邊柳挂鄉愁 白髮悲明鏡 青春換敝裘 君從萬里使 聞已到瓜州

池上日相待 知君殊未回 徒教柳葉長 漫使梨花開 駟馬去不見 雙魚空往來 思想不解說 孤負舟中杯

終歲不得意 春風今復來 自憐蓬鬢改 羞見梨花開 西掖誠可戀 南山思早回 園廬幸接近 相與歸蒿萊

郡僻人事少 雲山常眼前 偶從池上醉 便向舟中眠 與子居最近 周官情又偏 閑時耐相訪 正有牀頭錢

谷口來相訪 空齋不見君 澗花然暮雨 潭樹煖春雲 門徑稀人迹 簷峰下鹿羣 衣裳與枕席 山靄碧氛氳

憐君守一尉 家計復清貧 祿米嘗不足 俸錢供與人 城頭蘇門樹 陌上黎陽塵 不是舊相識 聲同心自親

牕影搖羣木 牆陰載一峰 野爐風自爇 山碓水能舂 勤學翻知誤 爲官好欲慵 高僧暝不見 月出但聞鐘

結茅聞楚客 卜築漢江邊 日落數歸鳥 夜深聞扣舷 水痕侵岸柳 山翠借廚煙 調笑提筐婦 春來蠶幾眠

大河南郭外 終日氣昏昏 白鳥下公府 青山當縣門 故人是邑尉 過客駐征軒 不憚煙波闊 思君一笑言

古戍依重險 高樓見五涼 山根盤驛道 河水浸城牆 庭樹巢鸚鵡 園花隱麝香 忽如江浦上 憶作捕魚郎

三十始一命 宦情多欲闌 自憐無舊業 不敢恥微官 澗水吞樵路 山花醉藥欄 秪緣五斗米 辜負一漁竿

錯料一生事 蹉跎今白頭 縱橫皆失計 妻子也堪羞 明主雖然棄 丹心亦未休 愁來無去處 祗上郡西樓

盈盈一水隔 寂寂二更初 波上思羅襪 魚邊憶素書 月如眉已畫 雲似鬢新梳 春物知人意 桃花笑索居

渭北春已老 河西人未歸 邊城細草出 客館梨花飛 別後鄉夢數 昨來家信稀 涼州三月半 猶未脫寒衣

曉笛別鄉淚 秋冰鳴馬蹄 一身虜雲外 萬里胡天西 終日見征戰 連年聞鼓鼙 故山在何處 昨日夢清谿

馬汗踏成泥 朝馳幾萬蹄 雪中行地角 火處宿天倪 塞迥心常怯 鄉遙夢亦迷 那知故園月 也到鐵關西

異域陰山外 孤城雪海邊 秋來唯有雁 夏盡不聞蟬 雨拂氊牆濕 風搖毳幕羶 輪臺萬里地 無事歷三年

雁塞通鹽澤 龍堆接醋溝 孤城天北畔 絕域海西頭 秋雪春仍下 朝風夜不休 可知年四十 猶自未對侯

輪臺風物異 地是古單于 三月無青草 千家盡白榆 蕃書文字別 胡俗語音殊 愁見流沙北 天西海一隅

春流急不淺 歸栧去何遲 愁客葉舟裏 夕陽花水時 雲晴開螮蝀 櫂發起鸕鷀 莫道東山遠 衡門在夢思

客舍梨葉赤 鄰家聞擣衣 夜來嘗有夢 墜淚緣思歸 洛水行欲盡 緱山看漸微 長安祗千里 何事信音稀

瀘水南州遠 巴山北客稀 嶺雲撩亂起 谿鷺等閑飛 鏡裏愁衰鬢 舟中換旅衣 夢魂知憶處 無夜不先歸

客厭巴南地 鄉鄰劒北天 江村片雨外 野寺夕陽邊 芋葉藏山徑 蘆花雜渚田 舟行未可住 乘月且須牽

渡口欲黃昏 歸人爭渡喧 近鐘清野寺 遠火點江村 見雁思鄉信 聞猿積淚痕 孤舟萬里外 秋月不堪論

臘月江上煖 南橋新柳枝 春風觸處到 憶得故園時 終日不如意 出門何所之 從人覓顏色 自笑弱男兒

山色軒檻內 灘聲枕席間 草生公府靜 花落訟庭閒 雲雨連三峽 風塵接百蠻 到來能幾日 不覺鬢毛斑

愛爾青青色 移根此地來 不曾臺上種 留向磧中栽 脆葉欺門柳 狂花笑院梅 不須愁歲晚 霜露豈能摧

雲片何人畫 塵侵粉色微 未曾行雨去 不見逐風歸 只怪偏凝壁 回看欲惹衣 丹青忽借便 移向帝鄉飛

移根自遠方 種得在僧房 六月花新吐 三春葉已長 抽莖高錫杖 引影到繩牀 只爲能除疾 傾心向藥王

幽山悲舊桂 長坂愴餘蘭 地底孤燈冷 泉中一鏡寒 銘旌門客送 騎吹路人看 漫作琉璃椀 淮王誤合丹

攝政朝章重 持衡國相尊 筆端通造化 掌內運乾坤 青史遺芳滿 黃樞故事存 空悲渭橋路 誰對漢皇言

天子悲元老 都人惜上公 優賢几杖在 會葬市朝空 丹旐飛斜日 清笳怨暮風 平生門下客 繼美廟堂中

盛德資邦傑 嘉謨作世程 門瞻駟馬貴 時仰八龍名 罷市秦人送 還鄉絳老迎 莫埋丞相印 留着付玄成

五府瞻高位 三台喪大賢 禮容還故絳 寵贈冠新田 氣歇汾陰鼎 魂飛京兆阡 先時劒已沒 隴樹久蒼然

富貴徒言久 鄉閭歿後歸 錦衣都未着 丹旐忽先飛 哀挽辭秦塞 悲笳出帝畿 遙知九原上 漸覺弔人稀

蒙叟悲藏壑 殷宗惜濟川 長安非舊日 京兆是新阡 黃霸官猶屈 蒼生望已愆 唯餘卿月在 留向杜陵懸

鼓角城中出 墳塋郭外新 雨隨思太守 雲從送夫人 蒿里埋雙劒 松門閉萬春 回瞻北堂上 金印已生塵

憶昨明光殿 新承天子恩 剖符移北地 授鉞領西門 塞草迎軍幕 邊雲拂使軒 至今聞隴外 戎虜尚亡魂

漫漫澄波闊 沈沈大廈深 秉心常匪席 行義每揮金 汲引窺蘭室 招攜入翰林 多君有令子 猶注世人心

河尹恩榮舊 尚書寵贈新 一門傳畫戟 幾世駕朱輪 夜色何時曉 泉臺不復春 唯餘朝服在 金印已生塵

白日扃泉戶 青春掩夜臺 舊堂階草長 空院砌花開 山晚銘旌去 郊寒騎吹回 三川難可見 應惜庾公才

令德當時重 高門舉世推 從夫榮已絕 封邑寵難追 陌上人皆惜 花間鳥亦悲 仙郎看隴月 猶憶畫眉時

遽聞傷別劒 忽復歎藏舟 燈冷泉中夜 衣寒地下秋 青松弔客淚 丹旐路人愁 徒有清河在 空悲逝水流

鵲印慶仍傳 魚軒寵莫先 從夫元凱貴 訓子孟軻賢 龍是雙歸日 鸞非獨舞年 哀容今共盡 悽愴杜陵田

結宇依青嶂 開軒對翠疇 樹交花兩色 溪合水重流 竹徑春來埽 蘭樽夜不收 逍遙自得意 鼓腹醉中遊

江天寒意少 冬月雨仍飛 出戶愁爲聽 從風灑客衣 旅魂驚處斷 鄉信意中微 幾日應晴去 孤舟且欲歸

引出白雲根 潺潺漲蘚痕 冷光搖砌錫 疎影露枝猿 淨帶凋霜葉 香通洗藥源 貝多文字古 宜向此中翻

禁苑春風起 流鶯繞合歡 玉窗通日氣 珠箔捲輕寒 楊葉垂陰砌 梨花入井闌 君王好長袖 新作舞衣寬

日晚梧桐落 微寒入禁垣 月懸三雀觀 霜度萬秋門 豔舞矜新寵 愁容泣舊恩 不堪深殿裏 簾外欲黃昏

故人謝城闕 揮手碧雲期 谿月照隱處 松風生興時 舊林日云暮 芳草歲空滋 甘與子成夢 請君同所思

江南折芳草 江北贈佳期 江闊水復急 過江常苦遲 蘋白蘭葉青 恐度先香時 美人碧雲外 寧見長相思

去歲離秦望 今冬使楚關 淚添天目水 髮變海頭山 別母烏南逝 辭兄雁北還 宦遊偏不樂 長爲憶慈顏

夕膳望東周 晨裝不少留 酒中同樂事 關外越離憂 座濕秦山雨 庭寒渭水秋 何當鷹隼擊 來拂故林游

閑琴開旅思 清夜有愁心 圓月正當戶 微風猶在林 蒼茫孤亭上 歷亂多秋音 言念待明發 東山幽意深

人心不忘鄉 矧余客已久 送君江南去 秋醉洛陽酒 贈言幽徑蘭 別思河堤柳 征帆暮風急 望望空延首

君家東海東 君去因秋風 漫漫指鄉路 悠悠如夢中 煙霧積孤島 波濤連太空 冒險當不懼 皇恩措爾躬

日月生天久 年年慶一迴 時平祥不去 壽遠節長來 連吹千家笛 同朝百郡杯 願持金殿鏡 處處照遺才

妾命何偏薄 君王去不歸 欲令遙見悔 樓上試春衣 空殿看人入 深宮羨鳥飛 翻悲因買賦 索鏡照空輝

妾家巫峽陽 羅幌寢蘭堂 曉日臨窗久 春風引夢長 落釵仍挂鬢 微汗欲消黃 縱使朦朧覺 魂猶逐楚王

阿嬌年未多 弱體性能和 怕重愁拈鏡 憐輕喜曳羅 臨津雙洛浦 對月兩嫦娥 獨有荆王殿 時時暮雨過

露井桃花發 雙雙燕並飛 美人姿態裏 春色上羅衣 自愛頻開鏡 時羞欲掩扉 不知行路客 遙惹五香歸

杏梁初照日 碧玉後堂開 憶事臨妝笑 春嬌滿鏡臺 含聲歌扉舉 顧影舞腰迴 別有佳期處 青樓客夜來

白皙歌童子 哀音絕又連 楚妃臨扇學 盧女隔簾傳 曉燕喧喉裏 春鶯囀舌邊 若逢漢武帝 還是李延年

雲端有靈匹 掩映拂妝臺 夜久應搖珮 天高響不來 片歡秋始展 殘夢曉翻催 却怨填河鵲 留橋又不迴

畫扇出秦樓 誰家贈列侯 小含吳剡縣 輕帶楚揚州 揜作山雲暮 搖成隴樹秋 坐來傳與客 漢水又迴流

宋玉東家女 常懷物外多 自從圖渤海 誰爲覓湘娥 白鷺栖脂粉 赬魴躍綺羅 仍憐轉嬌眼 別恨一橫波

百舌聞他郡 間關媚物華 斂形藏一葉 分響出千花 坐愛時褰幌 行藏或駐車 不須應獨感 三載已辭家

