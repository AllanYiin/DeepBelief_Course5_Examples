曖曖去塵昏灞岸 飛飛輕蓋指河梁 雲峰衣結千重葉 雪岫花開幾樹妝 深悲黃鶴孤舟遠 獨歎青山別路長 聊將分袂霑巾淚 還用持添離席觴

神皐福地三秦邑 玉臺金闕九仙家 寒光猶戀甘泉樹 淑景偏臨建始花 綵蝶黃鸎未歌舞 梅香柳色已矜誇 迎春正啓流霞席 暫囑曦輪勿遽斜

三陽本是標靈紀 二室由來獨擅名 霞衣霞錦千般狀 雲峰雲岫百重生 水炫珠光遇泉客 巖懸石鏡厭山精 永願乾坤符睿算 長居膝下屬歡情

三陽麗景早芳辰 四序佳園物候新 梅花百樹障去路 垂柳千條暗回津 鳥飛直爲驚風葉 魚沒都由怯岸人 惟願聖主南山壽 何愁不賞萬年春

雲散晴山幾萬重 煙收春色更沖融 帳殿出空登碧漢 遐川俯望色藍籠 林光入戶低韶景 嶺氣通宵展霽風 今日追遊何所似 莫慙漢武賞汾中

上苑桃花朝日明 蘭閨豔妾動春情 井上新桃偷面色 檐邊嫩柳學身輕 花中來去看舞蝶 樹上長短聽啼鶯 林下何須遠借問 出衆風流舊有名

三山十洞光玄籙 玉嶠金巒鎮紫微 均露均霜標勝壤 交風交雨列皇畿 萬仞高巖藏日色 千尋幽澗浴雲衣 且駐歡筵賞仁智 琱鞍薄晚雜塵飛

閑朝向曉出簾櫳 茗宴東亭四望通 遠眺城池山色裏 俯聆絃管水聲中 幽篁引沼新抽翠 芳槿低檐欲吐紅 坐久此中無限興 更憐團扇起清風

珠簾高卷莫輕遮 往往相逢隔歲華 春氣昨宵飄律管 東風今日放梅花 素姿好把芳姿掩 落勢還同舞勢斜 坐有賓朋尊有酒 可憐清味屬儂家

晚雨秋陰酒乍醒 感時心緒杳難平 黃花冷落不成豔 紅葉颼飀競鼓聲 背世返能厭俗態 偶緣猶未忘多情 自從雙鬢斑斑白 不學安仁卻自驚

殘鶯何事不知秋 橫過幽林尚獨遊 老舌百般傾耳聽 深黃一點入煙流 棲遲背世同悲魯 瀏亮如笙碎在緱 莫更留連好歸去 露華淒冷蓼花愁

山舍初成病乍輕 杖藜巾褐稱閑情 爐開小火深回暖 溝引新流幾曲聲 暫約彭涓安朽質 終期宗遠問無生 誰能役役塵中累 貪合魚龍搆強名

且維輕舸更遲遲 別酒重傾惜解攜 浩浪侵愁光蕩漾 亂山凝恨色高低 君馳檜楫情何極 我凭闌干日向西 咫尺煙江幾多地 不須懷抱重淒淒

江南江北舊家鄉 三十年來夢一場 吳苑宮闈今冷落 廣陵臺殿已荒涼 雲籠遠岫愁千片 雨打歸舟淚萬行 兄弟四人三百口 不堪閑坐細思量

病身堅固道情深 宴坐清香思自任 月照靜居唯擣藥 門扃幽院只來禽 庸醫嬾聽詞何取 小婢將行力未禁 賴問空門知氣味 不然煩惱萬塗侵

丱歲便將爲肘腋 二紀何曾離一日 更深猶尚立案前 敷奏柔和不傷物 今朝榮貴慰我心 雙旌引向重城出 褒斜舊地委勳賢 從此生靈永泰息

先朝神武力開邊 畫斷封疆四五千 前望隴山屯劒戟 後憑巫峽鎖烽煙 軒皇尚自親平寇 嬴政徒勞愛學仙 想到隗宮尋勝處 正應鶯語暮春天

廊廡周遭翠幕遮 禁林深處絕喧譁 界開日影憐窗紙 穿破苔痕惡筍芽 西第晚宜供露茗 小池寒欲結冰花 謝公未是深沈量 猶把輸贏局上誇

冰肌玉骨清無汗 水殿風來暗香暖 簾開明月獨窺人 敧枕釵橫雲鬢亂 起來瓊戶寂無聲 時見疎星渡河漢 屈指西風幾時來 只恐流年暗中換

早與元妃慕至化 同躋靈嶽訪真仙 當時信有壺中景 今日親來洞裏天 儀仗影空寥廓外 金絲聲揭翠微巔 惟慙未致華胥理 徒卜升平萬萬年

千尋綠嶂夾流溪 登眺因知海岳低 瀑布迸舂青石碎 輪茵橫翦翠峰齊 步黏苔蘚龍橋滑 日閉煙羅鳥徑迷 莫道穹天無路到 此山便是碧雲梯

周回雲水遊丹景 因與真妃眺上方 晴日曉升金晃曜 寒泉夜落玉丁當 松梢月轉琴栖影 柏徑風牽麝食香 虔煠六銖宜鑄祝 惟祈聖祉保遐昌

碧煙紅霧漾人衣 宿霧蒼苔石徑危 風巧解吹松上曲 蝶嬌頻采臉邊脂 同尋僻境思攜手 暗指遙山學畫眉 好把身心清淨處 角冠霞帔事希夷

丹景山頭宿梵宮 玉輪金輅駐虛空 軍持無水注寒碧 蘭若有花開晚紅 武士盡排青嶂下 內人皆在講筵中 我家帝子傳王業 積善終期四海同

雲浮翠輦屆陽平 真似驂鸞到上清 風起半厓聞虎嘯 雨來當面見龍行 晚尋水澗聽松韻 夜上星壇看月明 長恐前身居此境 玉皇教向錦城生

微穆敷華能應節 飄揚發彩宜行慶 送迎靈駕神心享 跪拜靈壇禮容盛 氣和草木發萌芽 德暢禽魚遂翔泳 永望翠蓋逐流雲 自茲率土調春令

整駕昇車望寥廓 垂陰薦祉蕩昏氛 饗時靈貺僾如在 樂罷餘聲遙可聞 飲福陳誠禮容備 撤俎終獻曙光分 跪拜臨壇結空想 年年應節候油雲

恭聞帝里生靈沼 應報明君鼎業新 既協翠泉光寶命 還符白水出真人 此時舜海潛龍躍 此地堯河帶馬巡 獨有前池一小雁 叨承舊惠入天津

帝宅王家大道邊 神馬龍龜涌聖泉 昔日昔時經此地 看來看去漸成川 歌臺舞榭宜正月 柳岸梅洲勝往年 莫言波上春雲少 祗爲從龍直上天

代邸東南龍躍泉 清漪碧浪遠浮天 樓臺影就波中出 日月光疑鏡裏懸 雁沼回流成舜海 龜書薦祉應堯年 大川既濟慙爲檝 報德空思奉細涓

龍池初出此龍山 常經此地謁龍顏 日日芙蓉生夏水 年年楊柳變春灣 堯壇寶匣餘煙霧 舜海漁舟尚往還 願似飄颻五雲影 從來從去九天間

龍興白水漢興符 聖主時乘運斗樞 岸上丰茸五花樹 波中的皪千金珠 操環昔聞迎夏啓 發匣先來瑞有虞 風色雲光隨隱見 赤雲神化象江湖

西京鳳邸躍龍泉 佳氣休光鎮在天 軒后霧圖今已得 秦王水劒昔常傳 恩魚不似昆明釣 瑞鶴長如太液仙 願侍巡游同舊里 更聞簫鼓濟樓船

星分邑里四人居 水洊源流萬頃餘 魏國君王稱象處 晉家藩邸化龍初 青蒲暫似遊梁馬 綠藻還疑宴鎬魚 自有神靈滋液地 年年雲物史官書

靈沼縈迴邸第前 浴日涵天寫曙天 始見龍臺昇鳳闕 應如霄漢起神泉 石匱渚傍還啓聖 桃李初生更有仙 欲化帝圖從此受 正同河變一千年

乾坤啓聖吐龍泉 泉水年年勝一年 始看魚躍方成海 即覩龍飛利在天 洲渚遙將銀漢接 樓臺直與紫微連 休氣榮光常不散 懸知此地是神仙

巴山上峽重復重 陽臺碧峭十二峰 荆王獵時逢暮雨 夜臥高丘夢神女 輕紅流煙溼豔姿 行雲飛去明星稀 目極魂斷望不見 猨啼三聲淚霑衣

穿屋穿牆不知止 爭樹爭巢入營死 林間公子挾彈弓 一丸致斃花叢裏 小雛黃口未有知 青天不解高高飛 虞人設網當要路 白日啾嘲禍萬機

隴水潺湲隴樹黃 征人隴上盡思鄉 馬嘶斜日朔風急 雁過寒雲邊思長 殘月出林明劒戟 平沙隔水見牛羊 橫行俱足封侯者 誰斬樓蘭獻未央

居延城外獵天驕 白草連天野火燒 暮雲空磧時驅馬 秋日平原好射鵰 護羌校尉朝乘障 破虜將軍夜渡遼 玉靶角弓珠勒馬 漢家將賜霍嫖姚

欲爲皇王服遠戎 萬人金甲鼓鼙中 陣雲暗塞三邊黑 兵血愁天一片紅 半夜飜營旗攪月 深秋防戍劒磨風 謗書未及明君爇 臥骨將軍已歿功

苦戰沙間臥箭痕 戍樓閑上望星文 生希國澤分偏將 死奪河源荅聖君 鳶覰敗兵眠白草 馬驚邊鬼哭陰雲 功多地遠無人紀 漢閣笙歌日又曛

紫陌金堤映綺羅 遊人處處動離歌 陰移古戍迷荒草 花帶殘陽落遠波 臺上少年吹白雪 樓中思婦斂青蛾 殷勤攀折贈行客 此去關山雨雪多

裴回漢月滿邊州 照盡天涯到隴頭 影轉銀河寰海靜 光分玉塞古今愁 笳吹遠戍孤烽滅 雁下平沙萬里秋 況是故園搖落夜 那堪少婦獨登樓

客亭門外路東西 多少喧騰事不齊 楊柳惹鞭公子醉 紵麻掩淚魯人迷 通宵塵土飛山月 是處經營夾御堤 頃刻知音幾存歿 半回依約認輪蹄

渥洼奇骨本難求 況是豪家重紫騮 臕大宜懸銀壓銙 力渾欺却玉銜頭 生獰弄影風隨起 躞蹀衝塵汗滿溝 若遇丈夫皆調御 任從騎取覓封侯

連錢出塞蹋沙蓬 豈比當時御史驄 逐北自諳深磧路 連嘶誰念靜邊功 登山每與青雲合 弄影應知碧草同 今日虜平將換妾 不如羅袖舞春風

太子池南樓百尺 八窗新樹疎簾隔 黃金鋪首畫鉤陳 羽葆亭童拂交戟 盤紆闌楯臨高臺 帳殿臨流鸞扇開 早雁聲鳴細波起 映花鹵簿龍飛回

北堂紅草盛丰茸 南湖碧水照芙蓉 朝遊暮起金花盡 漸覺羅裳珠露濃 自惜妍華三五歲 已歎關山千萬重 人情一去無還日 欲贈懷芳怨不逢

憶昔江南年盛時 平生怨在長洲曲 冠蓋星繁湘水上 衝風摽落洞庭淥 落花舞袖紅紛紛 朝霞高閣洗晴雲 誰言此處嬋娟子 珠玉爲心以奉君

青天蕩蕩高且虛 上有白日無根株 流光暫出還入地 催我少年不須臾 與君相逢不寂寞 衰老不復如今樂 玉卮盛酒置君前 再拜願君千萬年

君王去後行人絕 蕭竽不響歌喉咽 雄劒無威光彩沈 寶琴零落金星滅 玉階寂寂墜秋露 月照當時歌舞處 當時歌舞人不迴 化爲今日西陵灰

少年金紫就光輝 直指邊城虎翼飛 一卷旌收千騎虜 萬全身出百重圍 黃雲斷塞尋鷹去 白草連天射雁歸 白首漢廷刀筆吏 丈夫功業本相依

漢時長安雪一丈 牛馬毛寒縮如蝟 楚江巫峽冰入懷 虎豹哀號又堪記 秦城老翁荆揚客 慣習炎蒸歲絺綌 玄冥祝融氣或交 手持白羽未敢釋

去年白帝雪在山 今年白帝雪在地 凍埋蛟龍南浦縮 寒刮肌膚北風利 楚人四時皆麻衣 楚天萬里無晶輝 三足之烏足恐斷 羲和送將安所歸

大鵬刷翮謝溟渤 青雲萬層高突出 下視秋濤空渺瀰 舊處魚龍皆細物 人生在世何容易 眼濁心昏信生死 願除嗜慾待身輕 攜手同尋列仙事

黑雲壓城城欲摧 甲光向月金鱗開 角聲滿天秋色裏 塞上燕支凝夜紫 半卷紅旗臨易水 霜重鼓寒聲不起 報君黃金臺上意 提攜玉龍爲君死

旌旗閃閃搖天末 長笛橫吹虜塵闊 跨下嘶風白練獰 腰間切玉青蛇活 擊革摐金燧牛尾 犬羊兵敗如山死 九泉寂寞葬秋蟲 溼雲荒草啼秋思

天上何勞萬古春 君前誰是百年人 魂銷尚媿金爐燼 思起猶慙玉輦塵 煙翠薄情攀不得 星芒浮豔采無因 可憐明鏡來相向 何似恩光朝夕新

讒謗潛來起百憂 朝承恩寵暮仇讐 火燒白玉非因玷 霜翦紅蘭不待秋 花落昭陽誰共輦 月明長信獨登樓 繁華事逐東流水 團扇悲歌萬古愁

錢塘岸上春如織 淼淼寒潮帶晴色 淮南遊客馬連嘶 碧草迷人歸不得 風飄客意如吹煙 纖指殷勤傷雁弦 一曲堂堂紅燭筵 金鯨瀉酒如飛泉

巫山小女隔雲別 松花春風山上發 綠蓋獨穿香逕歸 白馬花竿前孑孑 蜀江風澹水如羅 墮蘭誰泛相經過 南山桂樹爲君死 雲衫殘汙紅脂花

團圓莫作波中月 潔白莫爲枝上雪 月隨波動碎潾潾 雪似梅花不堪折 李娘十六青絲髮 畫帶雙花爲君結 門前有路輕離別 惟恐歸來舊香滅

宜城酒熟花覆橋 沙晴綠鴨鳴咬咬 穠桑繞舍麥如尾 幽軋鳴機雙燕巢 馬聲特特荆門道 蠻水揚光色如草 錦薦金爐夢正長 東家呃喔雞鳴早

江中綠霧起涼波 天上疊巘紅嵯峨 水風浦雲生老竹 渚瞑蒲帆如一幅 鱸魚千頭酒百斛 酒中倒臥南山綠 吳歈越吟未終曲 江上團團帖寒玉

若耶溪邊采蓮女 笑隔荷花共人語 日照新妝水底明 風飄香袖空中舉 岸上誰家遊冶郎 三三五五映垂楊 紫騮嘶入落花去 見此踟躕空斷腸

雲母空窗曉煙薄 香昏龍氣凝輝閣 霏霏霧雨杏花天 簾外春威著羅幕 曲欄伏檻金麒麟 沙苑芳郊連翠茵 廐馬何能齧芳草 路人不敢隨流塵

紫錦紅囊香滿風 金鸞玉軾搖丁冬 沙鷗白羽翦晴碧 野桃紅豔燒春空 芳草綿延鎖平地 壠蝶雙雙舞幽翠 鳳叫龍吟白日長 落花聲底仙娥醉

爲口莫學阮嗣宗 不言是非非至公 爲手須似朱雲輩 折檻英風至今在 男兒結髮事君親 須斅前賢多慷慨 歷數雍熙房與杜 魏公姚公宋開府

皎皎白紵白且鮮 將作春衫稱少年 裁縫長短不能定 自持刀尺向姑前 復恐蘭膏汙纖指 常遣傍人收墮珥 衣裳著時寒食下 還把玉鞭鞭白馬

筠竹千年老不死 長伴秦娥蓋湘水 蠻娘吟弄滿寒空 九山靜綠淚花紅 離鸞別鳳煙梧中 巫雲蜀雨遙相通 幽愁秋氣上青楓 涼夜波間吟古龍

重重作閨清旦鐍 兩耳深聲長不徹 深宮坐愁百年身 一片玉中生憤血 焦桐罷彈絲自絕 漠漠暗魂愁夜月 故鄉不歸誰共穴 石上作蒲蒲九節

明妃風貌最娉婷 合在椒房應四星 只得當年備宮掖 何曾專夜奉幃屏 見疎從道迷圖畫 知屈那教配虜廷 自是君恩薄如紙 不須一向恨丹青

馬上將余向絕域 厭生求死死不得 戎羯腥膻豈是人 豺狼喜怒難姑息 行盡天山足霜霰 風土蕭條近胡國 萬里重陰鳥不飛 寒沙莽莽無南北

如羇囚兮在縲紲 憂慮萬端無處說 使余力兮翦余髮 食余肉兮飲余血 誠知殺身願如此 以余爲妻不如死 早被蛾眉累此身 空悲弱質柔如水

水頭宿兮草頭坐 風吹漢地衣裳破 羊脂沐髮長不梳 羔子皮裘領仍左 狐襟貉袖腥復膻 晝披行兮夜披臥 氈帳時移無定居 日月長兮不可過

怪得春光不來久 胡中風土無花柳 天翻地覆誰得知 如今正南看北斗 姓名音信兩不通 終日經年常閉口 是非取與在指撝 言語傳情不如手

男兒婦人帶弓箭 塞馬蕃羊臥霜霰 寸步東西豈自由 偷生乞死非情願 龜茲篳篥愁中聽 碎葉琵琶夜深怨 竟夕無雲月上天 故鄉應得重相見

憶昔私家恣嬌小 遠取珍禽學馴擾 如今淪棄念故鄉 悔不當初放林表 朔風蕭蕭寒日暮 星河寥落胡天曉 旦夕思歸不得歸 愁心想似籠中鳥

當日蘇武單于問 道是賓鴻解傳信 學他刺血寫得書 書上千重萬重恨 髯胡少年能走馬 彎弓射飛無遠近 遂令邊雁轉怕人 絕域何由達方寸

恨凌辱兮惡腥膻 憎胡地兮怨胡天 生得胡兒欲棄捐 及生母子情宛然 貌殊語異憎還愛 心中不覺常相牽 朝朝暮暮在眼前 腹生手養寧不憐

日來月往相推遷 迢迢星歲欲周天 無冬無夏臥霜霰 水凍草枯爲一年 漢家甲子有正朔 絕域三光空自懸 幾回鴻雁來又去 腸斷蟾蜍虧復圓

破瓶落井空永沈 故鄉望斷無歸心 寧知遠使問姓名 漢語泠泠傳好音 夢魂幾度到鄉國 覺後翻成哀怨深 如今果是夢中事 喜過悲來情不任

童稚牽衣雙在側 將來不可留又憶 還鄉惜別兩難分 寧棄胡兒歸舊國 山川萬里復邊戍 背面無由得消息 淚痕滿面對殘陽 終日依依向南北

莫以胡兒可羞恥 恩情亦各言其子 手中十指有長短 截之痛惜皆相似 還鄉豈不見親族 念此飄零隔生死 南風萬里吹我心 心亦隨風渡遼水

行盡胡天千萬里 惟見黃沙白雲起 馬飢跑雪銜草根 人渴敲冰飲流水 燕山髣髴辨烽戍 鼙鼓如聞漢家壘 努力前程是帝鄉 生前免向胡中死

歸來故鄉見親族 田園半蕪春草綠 明燭重然煨燼灰 寒泉更洗沈泥玉 載持巾櫛禮儀好 一弄絲桐生死足 出入關山十二年 哀情盡在胡笳曲

玉壘城邊爭走馬 銅蹏市裏共乘舟 鳴環動佩思無盡 掩袖低巾淚不流 疇昔將歌邀客醉 如今欲舞對君羞 忍懷賤妾平生曲 獨上襄陽舊酒樓

君恩已斷盡成空 追想嬌歡恨莫窮 長爲蕣華光曉日 誰知團扇送秋風 黃金買賦心徒切 清路飛塵信莫通 閑凭玉欄思舊事 幾回春暮泣殘紅

阿嬌初失漢皇恩 舊賜羅衣亦罷熏 欹枕夜悲金屋雨 卷簾朝泣玉樓雲 宮前葉落鴛鴦瓦 架上塵生翡翠裙 龍騎不巡時漸久 長門長掩綠苔文

芳草落花如錦地 二十長遊醉鄉裏 紅纓不重白馬驕 垂柳金絲香拂水 吳娥未笑花不開 綠鬢聳墮蘭雲起 陸郎倚醉牽羅袂 奪得寶釵金翡翠

玉鞭金鐙驊騮蹏 橫眉吐氣如虹霓 五陵春暖芳草齊 笙歌到處花成泥 日沈月上且鬬雞 醉來莫問天高低 伯陽道德何涕唾 仲尼禮樂徒卑棲

一斗之膽撐臟腑 如磥之筋礙臂骨 有時誤入千人叢 自覺一身橫突兀 當今四海無煙塵 胸襟被壓不得伸 凍梟殘蠆我不取 汙我匣黑青蛇鱗

自從車馬出門朝 便入空房守寂寥 玉枕夜殘魚信絕 金鈿秋盡雁書遙 臉邊楚雨臨風落 頭上春雲向日銷 芳草又衰還不至 碧天霜冷轉無憀

長安少年不少錢 能騎駿馬鳴金鞭 五侯相逢大道邊 美人弦管爭留連 黃金如斗不敢惜 片言如山莫棄捐 安知顦顇讀書者 暮宿虛臺私自憐

蓮葉團團杏花拆 長江鯉魚鰭鬣赤 念君少年棄親戚 千里萬里獨爲客 誰言遠別心不易 天星墜地能爲石 幾時斷得城南陌 勿使居人有行役

一面妖桃千里蹏 嬌姿駿背價應齊 乍牽玉勒辭金棧 催整花鈿出繡閨 去日豈無霑袂泣 歸時還有頓銜嘶 嬋娟躞蹀春風裏 揮手搖鞭楊柳堤

綺閣香銷華厩空 忍將行雨換追風 休憐柳葉雙眉翠 卻愛桃花兩耳紅 侍宴永辭春色裏 趁朝休立漏聲中 恩勞未盡情先盡 暗泣嘶風兩意同

盧家小婦鬱金堂 海燕雙栖玳瑁梁 九月寒砧催下葉 十年征戍憶遼陽 白狼河北音書斷 丹鳳城南秋夜長 誰知含愁獨不見 使妾明月照流黃

秋天如水夜未央 天漢東西月色光 愁人不寐畏枕席 暗蟲唧唧遶我傍 荒城爲村無更聲 起看北斗天未明 白露滿田風褭褭 千聲萬聲鶡鳥鳴

光風澹蕩百花吐 樓上朝朝學歌舞 身年二八壻侍中 幼妹承恩兄尚主 綠窗珠箔繡鴛鴦 侍婢先焚百和香 鶯嗁日出不知曙 寂寂羅幃春夢長

微穆敷華能應節 飄揚發彩宜行慶 送迎靈駕神心饗 跪拜靈壇禮容盛 氣和草木發萌芽 德暢禽魚遂翔泳 永望翠蓋逐流雲 自茲率土調春令

整駕升車望寥廓 垂陰薦祉蕩昏氛 饗時靈貺僾如在 樂罷餘聲遙可聞 飲福陳誠禮容備 撤俎終獻曙光分 跪拜臨壇結空想 年年應節候油雲

今春扶病移滄海 幾度承恩對白花 送客屢聞簾外鵲 銷愁已辨酒中虵 瓶開枸杞懸泉水 鼎鍊芙蓉伏火砂 誤入塵埃牽吏役 羞將簿領到君家

蒼蒼五老霧中壇 杳杳三山洞裏官 手護崑崙象牙簡 心推霹靂棗枝盤 春飛雪粉如毫潤 曉漱瓊膏冰齒寒 漸恨流年筋力少 惟思露冕事星冠

趨陪禁掖鴈行隨 遷向江潭鶴髮垂 素浪遙疑八谿水 清楓忽似萬年枝 嵩南春徧傷魂夢 壺口雲深隔路岐 共望漢朝多霈澤 蒼蠅早晚得先知

孤城郭外送王孫 越水吳洲共爾論 野寺山邊斜有逕 漁家竹裏半開門 青楓獨映搖前浦 白鷺閑飛過遠村 若到西陵征戰處 不堪秋草自傷魂

自歎未霑黃紙詔 那堪遠送赤墀人 老爲僑客偏相戀 素是詩家倍益親 妻兒共載無羈思 鴛鷺同行不負身 憑爾將書通令弟 唯論華髮愧頭巾

南浦菰蔣覆白蘋 東吳黎庶逐黃巾 野棠自發空臨水 江燕初歸不見人 遠岫依依如送客 平田渺渺獨傷春 那堪回首長洲苑 烽火年年報虜塵

四年謫宦滯江城 未厭門前鄱水清 誰言宰邑化黎庶 欲別雲山如弟兄 雙鷗爲底無心狎 白髮從他遶鬢生 惆悵閑眠臨極浦 夕陽秋草不勝情

處處征胡人漸稀 山村寥落暮煙微 門臨莽蒼經年閉 身逐嫖姚幾日歸 貧妻白髮輸殘稅 餘寇黃河未解圍 天子如今能用武 祗應歲晚息兵機

高閣朱欄不厭遊 蒹葭白水遶長洲 孤雲獨鳥川光暮 萬井千山海色秋 清梵林中人轉靜 夕陽城上角偏愁 誰憐遠作秦吳別 離恨歸心雙淚流

梁宋人稀鳥自啼 登艫一望倍含悽 白骨半隨河水去 黃雲猶傍郡城低 平陂戰地花空落 舊苑春田草未齊 明主頻移虎符守 幾時行縣向黔黎

獨坐南樓佳興新 青山綠水共爲隣 爽氣遙分隔浦岫 斜光偏照渡江人 心閑鷗鳥時相近 事簡魚竿私自親 只憶帝京不可到 秋琴一弄欲沾巾

自緣遲暮憶滄洲 翻愛南河濁水流 初過重陽惜殘菊 行看舊浦識羣鷗 朝霞映日同歸處 暝柳搖風欲別秋 長恨相逢即分首 含情掩淚獨回頭

仙冠輕舉竟何之 薜荔緣堦竹映祠 甲子不知風馭日 朝昏唯見雨來時 霓旌翠蓋終難遇 流水青山空所思 逐客自憐雙鬢改 梵香多負白雲期

錦字相催鳥急飛 郎君暫脫老萊衣 遙想雙眉待人畫 行看五馬送潮歸 望夫山上花猶發 新婦江邊鶯未稀 令秩和鳴真可羨 此行誰道負春輝

江臯盡日唯煙水 君向白田何日歸 楚地蒹葭連海逈 隋朝楊柳映堤稀 津樓故市無行客 山館荒城閉落暉 若問行人與征戰 使君雙淚定霑衣

征戰初休草又衰 咸陽晚眺淚堪垂 去路全無千里客 秋田不見五陵兒 秦家故事隨流水 漢代高墳對石碑 回首青山獨不語 羨君談笑萬年枝

移家避寇逐行舟 厭見南徐江水流 吳越征徭非舊日 秣陵凋弊不宜秋 千家閉戶無砧杵 七夕何人望斗牛 祗有同時驄馬客 偏宜尺牘問窮愁

萬畦新稻傍山村 數里深松到寺門 幸有香茶留穉子 不堪秋草送王孫 煙塵怨別唯愁隔 井邑蕭條誰忍論 莫怪臨歧獨垂淚 魏舒偏念外家恩

春風倚櫂闔閭城 水國春寒陰復晴 細雨濕衣看不見 閑花落地聽無聲 日斜江上孤帆影 草綠湖南萬里情 君去若逢相識問 青袍今已誤儒生

種田東郭傍春陂 萬事無情把釣絲 綠竹放侵行逕裏 青山常對卷簾時 紛紛花發門空閉 寂寂鶯啼日更遲 從此別君千萬里 白雲流水憶佳期

竹窓松戶有佳期 美酒香茶慰所思 輔嗣外生還解易 惠連羣從總能詩 簷前花落春深後 谷裏鶯啼日暮時 去路歸程仍待月 垂韁不控馬行遲

自顧衰容累玉除 忽承優詔赴銅魚 江頭鳥避青旄節 城裏人迎露網車 長沙地近悲才子 古郡山多憶舊廬 更枉新詩思何苦 離騷愁處亦無如

諸謝偏推永嘉守 三何獨許水曹郎 老兄鄙思難儔匹 令弟清詞堪比量 疊嶂入雲藏古寺 高秋背月轉南湘 定知馬上多新句 早寄袁溪當八行

一官萬里向千溪 水宿山行魚浦西 日晚長煙高岸近 天寒積雪遠峰低 蘆花渚裏鴻相呌 苦竹叢邊猨暗啼 聞道慈親倚門待 到時蘭葉正萋萋

吳門別後蹈滄州 帝里相逢俱白頭 自歎馬卿常帶病 還嗟李廣未封侯 棠梨宮裏瞻龍衮 細柳營前著豹裘 想到滑臺桑葉落 黃河東注荻花秋

亦知死是人間事 年老聞之心自疑 黃卷清琴總爲累 落花流水共添悲 願將從藥看真訣 又欲休官就本師 兒女眼前難喜捨 彌憐雙鬢漸如絲

憐君辭滿臥滄洲 一旦云亡萬事休 慈母斷腸妻獨泣 寒雲慘色水空流 江村故老長懷惠 山路孤猨亦共愁 寂寞荒墳近漁浦 野松孤月即千秋

南國佳人去不迴 洛陽才子更須媒 綺琴白雪無心弄 羅幌清風到曉開 冉冉修篁依戶牖 迢迢列宿映樓臺 縱令奔月成仙去 且作行雲入夢來

一人理國致昇平 萬物呈祥助聖明 天上河從闕下過 江南花向殿前生 慶雲垂蔭開難落 湛露爲珠滿不傾 更對樂懸張宴處 歌工欲奏採蓮聲

郎官休浣憐遲日 野老歡娛爲有年 幾處折花驚蝶夢 數家留葉待蠶眠 藤垂宛地縈珠履 泉迸侵堦浸綠錢 直到閉關朝謁去 鶯聲不散柳含煙

取妻生子復生男 獨有君家衆所談 荀氏八龍唯欠一 桓山四鳳已過三 他時幹蠱聲名著 今日懸弧宴樂酣 誰道衆賢能繼體 須知箇箇出於藍

迢遞山河擁帝京 參差宮殿接雲平 風吹曉漏經長樂 柳帶晴煙出禁城 天淨笙歌臨路發 日高車馬隔塵行 自憐久滯諸生列 未得金閨籍姓名

長安雪夜見歸鴻 紫禁朝天拜舞同 曙色漸分雙闕下 漏聲遙在百花中 爐煙乍起開仙仗 玉佩纔成引上公 共荷發生同雨露 不應黃葉久隨風

已見槿花朝委露 獨悲孤鶴在人羣 真僧出世心無事 靜夜名香手自焚 窗臨絕澗聞流水 客至孤峯掃白雲 更想清晨誦經處 獨看松上雪紛紛

林中雨散早涼生 已有迎秋促織聲 三徑荒蕪羞對客 十年衰老愧稱兄 愁心自惜江蘺晚 世事方看木槿榮 君若罷官攜手日 尋山莫算白雲程

腰金載筆謁承明 至道安禪得此生 西掖幾年綸綍貴 東山遙夜薜蘿情 風傳刻漏星河曙 月上梧桐雨露清 聖主好文誰爲薦 閉門空賦子虛成

安康地理接商於 帝命專城總賦輿 夕拜忽辭青瑣闥 晨裝獨捧紫泥書 深山古驛分騶騎 芳草閑雲逐隼旟 綺皓清風千古在 因君一爲謝巖居

長安少年不少錢 能騎駿馬鳴金鞭 五侯相逢大道邊 美人弦管爭留連 黃金如斗不敢惜 片言如山莫棄捐 安知顦顇讀書者 暮宿靈臺私自憐

簷前白日應可惜 籬下黃花爲誰有 行子迎霜未授衣 主人得錢始沽酒 蘇秦顦顇人多厭 蔡澤棲遲世看醜 縱使登高只斷腸 不如獨坐空搔首

昨夜離心正鬱陶 三更白露西風高 螢飛木落何淅瀝 此時夢見西歸客 曙鐘寥亮三四聲 東鄰嘶馬使人驚 攬衣出戶一相送 唯見歸雲縱復橫

去鄉不遠逢知己 握手相歡得如此 禮樂遙傳魯伯禽 賓客爭過魏公子 酒筵暮散明月上 櫪馬長鳴春風起 一生稱意能幾人 今日從君問終始

曲岸深潭一山叟 駐眼看鈎不移手 世人欲得知姓名 良久問他不開口 笋皮笠子荷葉衣 心無所營守釣磯 料得孤舟無定止 日暮持竿何處歸

黃鳥翩翩楊柳垂 春風送客使人悲 怨別自驚千里外 論交却憶十年時 雲開汶水孤帆遠 路繞梁山匹馬遲 此地從來可乘興 留君不住益淒其

高館張燈酒復清 夜鐘殘月雁歸聲 只言啼鳥堪求侶 無那春風欲送行 黃河曲裏沙爲岸 白馬津邊柳向城 莫怨他鄉暫離別 知君到處有逢迎

嗟君此別意何如 駐馬銜桮問謫居 巫峽啼猿數行淚 衡陽歸雁幾封書 青楓江上秋天遠 白帝城邊古木疎 聖代即今多雨露 暫時分手莫躊躇

同官載酒出郊圻 晴日東馳雁北飛 隔岸春雲邀翰墨 傍簷垂柳報芳菲 池邊轉覺虛無盡 臺上偏宜酩酊歸 州縣徒勞那可度 後時連騎莫相違

北樓西望滿晴空 積水連山勝畫中 湍上急流聲若箭 城頭殘月勢如弓 垂竿已羨磻谿老 體道猶思塞上翁 爲問邊庭更何事 至今羌笛怨無窮

傳君昨夜悵然悲 獨坐新齋木落時 逸氣舊來凌燕雀 高才何得混妍媸 跡留黃綬人多歎 心在青雲世莫知 不是鬼神無正直 從來州縣有瑕疵

節物驚心兩鬢華 東籬空繞未開花 百年將半仕三已 五畝就荒天一涯 豈有白衣來剝啄 一從烏帽自攲斜 真成獨坐空搔首 門柳蕭蕭噪暮鴉

雨中百草秋爛死 階下決明顏色鮮 著葉滿枝翠羽蓋 開花無樹黃金錢 涼風蕭蕭吹汝急 恐汝後時難獨立 堂上書生空白頭 臨風三齅馨香泣

檐前甘菊移時晚 青蘂重陽不堪摘 明日蕭條醉盡醒 殘花爛熳開何益 籬邊野外多衆芳 采擷細瑣升中堂 念茲空長大枝葉 結根失所纏風霜

孟冬十郡良家子 血作陳陶澤中水 野曠天清無戰聲 四萬義軍同日死 羣胡歸來血洗箭 仍唱胡歌飲都市 都人回面北向啼 日夜更望官軍至

去年行宮當太白 朝回君是同舍客 同心不減骨肉親 每語見許文章伯 今日時清兩京道 相逢苦覺人情好 昨夜邀歡樂更無 多才依舊能潦倒

韋侯別我有所適 知我憐君畫無敵 戲拈禿筆埽驊騮 歘見騏驎出東壁 一匹齕草一匹嘶 坐看千里當霜蹄 時危安得真致此 與人同生亦同死

漁陽突騎猶精銳 赫赫雍王都節制 猛將飄然恐後時 本朝不入非高計 祿山北築雄武城 舊防敗走歸其營 繫書請問燕耆舊 今日何須十萬兵

天邊老人歸未得 日暮東臨大江哭 隴右河源不種田 胡騎羌兵入巴蜀 洪濤滔天風拔木 前飛禿鶖後鴻鵠 九度附書向洛陽 十年骨肉無消息

大麥乾枯小麥黃 婦女行泣夫走藏 東至集壁西梁洋 問誰腰鐮胡與羌 豈無蜀兵三千人 部領辛苦江山長 安得如鳥有羽翅 托身白雲還故鄉

苦戰身死馬將軍 自云伏波之子孫 干戈未定失壯士 使我歎恨傷精魂 去年江南討狂賊 臨江把臂再難得 別時孤雲今不飛 時獨看雲淚橫臆

去秋涪江木落時 臂槍走馬誰家兒 到今不知白骨處 部曲有去皆無歸 遂州城中漢節在 遂州城外巴人稀 戰場冤魂每夜哭 空令野營猛士悲

緜州州府何磊落 顯慶年中越王作 孤城西北起高樓 碧瓦朱甍照城郭 樓下長江百丈清 山頭落日半輪明 君王舊跡今人賞 轉見千秋萬古情

左緜公館清江濆 海棕一株高入雲 龍鱗犀甲相錯落 蒼稜白皮十抱文 自是衆木亂紛紛 海棕焉知身出羣 移栽北辰不可得 時有西域胡僧識

楚公畫鷹鷹戴角 殺氣森森到幽朔 觀者貪愁掣臂飛 畫師不是無心學 此鷹寫真在左緜 却嗟真骨遂虛傳 梁間燕雀休驚怕 亦未摶空上九天

山行落日下絕壁 西望千山萬山赤 樹枝有鳥亂鳴時 暝色無人獨歸客 馬驚不憂深谷墜 草動只怕長弓射 安得更似開元中 道路即今多擁隔

前者途中一相見 人事經年記君面 後生相動何寂寥 君有長才不貧賤 君今起柁春江流 余亦沙邊具小舟 幸爲達書賢府主 江花未盡會江樓

前有毒蛇後猛虎 溪行盡日無邨塢 江風蕭蕭雲拂地 山木慘慘天欲雨 女病妻憂歸意速 秋花錦石誰復數 別家三月一得書 避地何時免愁苦

自平宮中呂太一 收珠南海千餘日 近供生犀翡翠稀 復恐征戎干戈密 蠻溪豪族小動搖 世封刺史非時朝 蓬萊殿前諸主將 才如伏波不得驕

閬州城中靈山白 閬州城北玉臺碧 松浮欲盡不盡雲 江動將崩未崩石 那知根無鬼神會 已覺氣與嵩華敵 中原格鬬且未歸 應結茅齋看青壁

嘉陵江色何所似 石黛碧玉相因依 正憐日破浪花出 更復春從沙際歸 巴童蕩槳攲側過 水雞銜魚來去飛 閬中勝事可腸斷 閬州城南天下稀

青絲白馬誰家子 麤豪且逐風塵起 不聞漢主放妃嬪 近靜潼關埽蠭蟻 殿前兵馬破汝時 十月即爲齏粉期 未如面縛歸金闕 萬一皇恩下玉墀

近聞犬戎遠遁逃 牧馬不敢侵臨洮 渭水逶迤白日淨 隴山蕭瑟秋雲高 崆峒五原亦無事 北庭數有關中使 似聞贊普更求親 舅甥和好應難棄

嗚呼房魏不復見 秦王學士時難羨 青衿胄子困泥塗 白馬將軍若雷電 千載少似朱雲人 至今折檻空嶙峋 婁公不語宋公語 尚憶先皇容直臣

月峽瞿塘雲作頂 亂石崢嶸俗無井 雲安酤水奴僕悲 魚復移居心力省 白帝城西萬竹蟠 接筒引水喉不乾 人生留滯生理難 斗水何直百憂寬

小奴縛雞向市賣 雞被縛急相喧爭 家中厭雞食蟲蟻 不知雞賣還遭烹 蟲雞與人何厚薄 吾叱奴人解其縛 雞蟲得失無了時 注目寒江倚山閣

秋風淅淅吹巫山 上牢下牢修水關 吳檣楚柁牽百丈 暖向神都寒未還 要路何日罷長戟 戰自青羌連百蠻 中巴不曾消息好 暝傳戍鼓長雲間

秋風淅淅吹我衣 東流之外西日微 天清小城搗練急 石古細路行人稀 不知明月爲誰好 早晚孤帆他夜歸 會將白髮倚庭樹 故園池臺今是非

不見祕書心若失 及見祕書失心疾 安爲動主理信然 我獨覺子神充實 重聞西方止觀經 老身古寺風泠泠 妻兒待我且歸去 他日杖藜來細聽

漢時長安雪一丈 牛馬毛寒縮如蝟 楚江巫峽冰入懷 虎豹哀號又堪記 秦城老翁荆揚客 慣習炎蒸歲絺綌 玄冥祝融氣或交 手持白羽未敢釋

去年白帝雪在山 今年白帝雪在地 凍埋蛟龍南浦縮 寒刮肌膚北風利 楚人四時皆麻衣 楚天萬里無晶輝 三足之烏足恐斷 羲和送將何所歸

夜來歸來衝虎過 山黑家中已眠臥 傍見北斗向江低 仰看明星當空大 庭前把燭嗔兩炬 峽口驚猿聞一箇 白頭老罷舞復歌 杖藜不睡誰能那

巫山不見廬山遠 松林蘭若秋風晚 一老猶鳴日暮鐘 諸僧尚乞齋時飯 香爐峰色隱晴湖 種杏仙家近白榆 飛錫去年啼邑子 獻花何日許門徒

夜聞觱篥滄江上 衰年側耳情所嚮 鄰舟一聽多感傷 塞曲三更歘悲壯 積雪飛霜此夜寒 孤燈急管復風湍 君知天地干戈滿 不見江湖行路難

挂帆早發劉郎浦 疾風颯颯昏亭午 舟中無日不沙塵 岸上空村盡豺虎 十日北風風未回 客行歲晚晚相催 白頭厭伴漁人宿 黃帽青鞋歸去來

主家陰洞細煙霧 留客夏簟清琅玕 春酒杯濃琥珀薄 冰漿椀碧瑪瑙寒 誤疑茅堂過江麓 已入風磴霾雲端 自是秦樓壓鄭谷 時聞雜佩聲珊珊

春山無伴獨相求 伐木丁丁山更幽 澗道餘寒歷冰雪 石門斜日到林丘 不貪夜識金銀氣 遠害朝看糜鹿遊 乘興杳然迷出處 對君疑是泛虛舟

青蛾皓齒在樓船 橫笛短簫悲遠天 春風自信牙檣動 遲日徐看錦纜牽 魚吹細浪搖歌扇 燕蹴飛花落舞筵 不有小舟能蘯槳 百壺那送酒如泉

崆峒使節上青霄 河隴降王款聖朝 宛馬總肥春苜蓿 將軍只數漢嫖姚 陳留阮瑀誰爭長 京兆田郎早見招 麾下賴君才竝入 獨能無意向漁樵

獻納司存雨露邊 地分清切任才賢 舍人退食收封事 宮女開函近御筵 曉漏追飛青瑣闥 晴窗點檢白雲篇 揚雄更有河東賦 唯待吹噓送上天

老去悲秋強自寬 興來今日盡君歡 羞將短髮還吹帽 笑倩旁人爲正冠 藍水遠從千澗落 玉山高並兩峰寒 明年此會知誰健 醉把茱萸子細看

愛汝玉山草堂靜 高秋爽氣相鮮新 有時自發鐘磬響 落日更見漁樵人 盤剝白鴉谷口栗 飯煮青泥坊底芹 何爲西莊王給事 柴門空閉鏁松筠

臘日常年暖尚遙 今年臘日凍全消 侵陵雪色還萱草 漏洩春光有柳條 縱酒欲謀良夜醉 還家初散紫宸朝 口脂面藥隨恩澤 翠管銀罌下九霄

戶外昭容紫袖垂 雙瞻御座引朝儀 香飄合殿春風轉 花覆千官淑景移 晝漏希聞高閣報 天顏有喜近臣知 宮中每出歸東省 會送夔龍集鳳池

一片花飛減却春 風飄萬點正愁人 且看欲盡花經眼 莫厭傷多酒入脣 江上小堂巢翡翠 花邊高冢臥麒麟 細推物理須行樂 何用浮名絆此身

朝回日日典春衣 每日江頭盡醉歸 酒債尋常行處有 人生七十古來稀 穿花蛺蝶深深見 點水蜻蜓款款飛 傳語風光共流轉 暫時相賞莫相違

苑外江頭坐不歸 水精春殿轉霏微 桃花細逐楊花落 黃鳥時兼白鳥飛 縱飲久判人共棄 嬾朝真與世相違 吏情更覺滄洲遠 老大悲傷未拂衣

城上春雲覆苑牆 江亭晚色靜年芳 林花著雨燕脂落 水荇牽風翠帶長 龍武新軍深駐輦 芙蓉別殿謾焚香 何時詔此金錢會 暫醉佳人錦瑟旁

五夜漏聲催曉箭 九重春色醉仙桃 旌旗日暖龍蛇動 宮殿風微燕雀高 朝罷香煙攜滿袖 詩成珠玉在揮毫 欲知世掌絲綸美 池上於今有鳳毛

天門日射黃金牓 春殿晴曛赤羽旗 宮草微微承委佩 鑪煙細細駐遊絲 雲近蓬萊常好色 雪殘鳷鵲亦多時 侍臣緩步歸青瑣 退食從容出每遲

掖垣竹埤梧十尋 洞門對霤常陰陰 落花遊絲白日靜 鳴鳩乳燕青春深 腐儒衰晚謬通籍 退食遲迴違寸心 衮職曾無一字補 許身媿比雙南金

雀啄江頭黃柳花 鵁鶄鸂鶒滿晴沙 自知白髮非春事 且盡芳尊戀物華 近侍即今難浪迹 此身那得更無家 丈人文力猶強健 豈傍青門學種瓜

鄭公樗散鬢成絲 酒後常稱老畫師 萬里傷心嚴譴日 百年垂死中興時 蒼惶已就長途往 邂逅無端出餞遲 便與先生應永訣 九重泉路盡交期

不見旻公三十年 對書寄與淚潺湲 舊來好事今能否 老去新詩誰與傳 棊局動隨尋澗竹 袈裟憶上泛湖船 聞君話我爲官在 頭白昏昏只醉眠

鄭縣亭子澗之濱 戶牖憑高發興新 雲斷岳蓮臨大路 天晴宮柳暗長春 巢邊野雀羣欺燕 花底山蜂遠趁人 更欲題詩滿青竹 晚來幽獨恐傷神

七月六日苦炎熱 對食暫餐還不能 每愁夜中自足蝎 況乃秋後轉多蠅 束帶發狂欲大叫 簿書何急來相仍 南望青松架短壑 安得赤脚蹋層冰

西岳崚嶒竦處尊 諸峰羅立如兒孫 安得仙人九節杖 拄到玉女洗頭盆 車箱入谷無歸路 箭栝通天有一門 稍待西風涼冷後 高尋白帝問真源

去歲茲辰捧御牀 五更三點入鵷行 欲知趨走傷心地 正想氛氳滿眼香 無路從容陪語笑 有時顛倒著衣裳 何人錯憶窮愁日 愁日愁隨一線長

憶昨逍遙供奉班 去年今日侍龍顏 麒麟不動爐煙上 孔雀徐開扇影還 玉几由來天北極 朱衣只在殿中間 孤城此日堪腸斷 愁對寒雲雪滿山

丞相祠堂何處尋 錦官城外柏森森 映堦碧草自春色 隔葉黃鸝空好音 三顧頻煩天下計 兩朝開濟老臣心 出師未捷身先死 長使英雄淚滿襟

浣花流水水西頭 主人爲卜林塘幽 已知出郭少塵事 更有澄江銷客愁 無數蜻蜓齊上下 一雙鸂鶒對沈浮 東行萬里堪乘興 須向山陰上小舟

幽棲地僻經過少 老病人扶再拜難 豈有文章驚海內 漫勞車馬駐江干 竟日淹留佳客坐 百年麤糲腐儒餐 不嫌野外無供給 乘興還來看藥欄

背郭堂成蔭白茅 緣江路熟俯青郊 榿林礙日吟風葉 籠竹和煙滴露梢 暫止飛烏將數子 頻來語燕定新巢 旁人錯比揚雄宅 嬾惰無心作解嘲

南京久客耕南畝 北望傷神坐北窗 晝引老妻乘小艇 晴看稚子浴清江 俱飛蛺蝶元相逐 并蔕芙蓉本自雙 茗飲蔗漿攜所有 瓷甖無謝玉爲缸

苦憶荆州醉司馬 謫官樽俎定常開 九江日落醒何處 一柱觀頭眠幾回 可憐懷抱向人盡 欲問平安無使來 故憑錦水將雙淚 好過瞿塘灧澦堆

清江一曲抱村流 長夏江村事事幽 自去自來堂上燕 相親相近水中鷗 老妻畫紙爲碁局 稚子敲鍼作釣鉤 多病所須唯藥物 微軀此外更何求

野老籬前江岸迴 柴門不正逐江開 漁人網集澄潭下 賈客船隨返照來 長路關心悲劒閣 片雲何意傍琴臺 王師未報收東郡 城闕秋生畫角哀

錦里先生烏角巾 園收芋粟不全貧 慣看賓客兒童喜 得食階除鳥雀馴 秋水纔深四五尺 野航恰受兩三人 白沙翠竹江村暮 相對柴門月色新

洛城一別四千里 胡騎長驅五六年 草木變衰行劒外 兵戈阻絕老江邊 思家步月清宵立 憶弟看雲白日眠 聞道河陽近乘勝 司徒急爲破幽燕

東閣官梅動詩興 還如何遜在揚州 此時對雪遙相憶 送客逢春可自由 幸不折來傷歲暮 若爲看去亂鄉愁 江邊一樹垂垂發 朝夕催人自白頭

暮倚高樓對雪峰 僧來不語自鳴鐘 孤城返照紅將歛 近市浮煙翠且重 多病獨愁常閴寂 故人相見未從容 知君苦思緣詩瘦 大向交遊萬事慵

舍南舍北皆春水 但見羣鷗日日來 花徑不曾緣客掃 蓬門今始爲君開 盤餐市遠無兼味 樽酒家貧只舊醅 肯與鄰翁相對飲 隔籬呼取盡餘桮

爲人性僻耽佳句 語不驚人死不休 老去詩篇渾漫興 春來花鳥莫深愁 新添水檻供垂釣 故著浮槎替入舟 焉得思如陶謝手 令渠述作與同遊

兵戈不見老萊衣 歎息人間萬事非 我已無家尋弟妹 君今何處訪庭闈 黃牛峽靜灘聲轉 白馬江寒樹影稀 此別應須各努力 故鄉猶恐未同歸

老夫臥穩朝慵起 白屋寒多暖始開 江鸛巧當幽徑浴 鄰雞還過短牆來 繡衣屢許攜家醞 皂蓋能忘折野梅 戲假霜威促山簡 須成一醉習池迴

伐竹爲橋結構同 褰裳不涉往來通 天寒白鶴歸華表 日落青龍見水中 顧我老非題柱客 知君才是濟川功 合歡却笑千年事 驅石何時到海東

西蜀櫻桃也自紅 野人相贈滿筠籠 數迴細寫愁仍破 萬顆勻圓訝許同 憶昨賜霑門下省 退朝擎出大明宮 金盤玉筯無消息 此日嘗新任轉蓬

小徑升堂舊不斜 五株桃樹亦從遮 高秋總餧貧人實 來歲還舒滿眼花 簾戶每宜通乳燕 兒童莫信打慈鵶 寡妻羣盜非今日 天下車書正一家

元戎小隊出郊坰 問柳尋花到野亭 川合東西瞻使節 地分南北任流萍 扁舟不獨如張翰 白帽還應似管寧 寂寞江天雲霧裏 何人道有少微星

西山白雪三奇戍 南浦清江萬里橋 海內風塵諸弟隔 天涯涕淚一身遙 唯將遲暮供多病 未有涓埃荅聖朝 跨馬出郊時極目 不堪人事日蕭條

拾遺曾奏數行書 嬾性從來水竹居 奉引濫騎沙苑馬 幽棲真釣錦江魚 謝安不倦登臨費 阮籍焉知禮法疎 枉沐旌麾出城府 草茅無徑欲教鋤

竹裏行廚洗玉盤 花邊立馬簇金鞍 非關使者徵求急 自識將軍禮數寬 百年地闢柴門逈 五月江深草閣寒 看弄漁舟移白日 老農何有罄交歡

黃草峽西船不歸 赤甲山下行人稀 秦中驛使無消息 蜀道兵戈有是非 萬里秋風吹錦水 誰家別淚濕羅衣 莫愁劒閣終堪據 聞道松州已被圍

秋盡東行且未迴 茅齋寄在少城隈 籬邊老却陶潛菊 江上徒逢袁紹桮 雪嶺獨看西日落 劒門猶阻北人來 不辭萬里長爲客 懷抱何時得好開

金華山北涪水西 仲冬風日始淒淒 山連越巂蟠三蜀 水散巴渝下五溪 獨鶴不知何事舞 飢烏似欲向人啼 射洪春酒寒仍綠 目極傷神誰爲攜

劒外忽傳收薊北 初聞涕淚滿衣裳 却看妻子愁何在 漫卷詩書喜欲狂 白日放歌須縱酒 青春作伴好還鄉 即從巴峽穿巫峽 便下襄陽向洛陽

童稚情親四十年 中間消息兩茫然 更爲後會知何地 忽漫相逢是別筵 不分桃花紅勝錦 生憎柳絮白於綿 劒南春色還無賴 觸忤愁人到酒邊

寺下春江深不流 山腰官閣迥添愁 含風翠壁孤雲細 背日丹楓萬木稠 小院迴廊春寂寂 浴鳧飛鷺晚悠悠 諸天合在藤蘿外 昏黑應須到上頭

大家東征逐子迴 風生洲渚錦帆開 青青竹笋迎船出 日日江魚入饌來 離別不堪無限意 艱危深仗濟時才 黔陽信使應稀少 莫怪頻頻勸酒杯

風急天高猨嘯哀 渚清沙白鳥飛迴 無邊落木蕭蕭下 不盡長江衮衮來 萬里悲秋常作客 百年多病獨登臺 艱難苦恨繁霜鬢 潦倒新停濁酒桮

去年登高郪縣北 今日重在涪江濱 苦遭白髮不相放 羞見黃花無數新 世亂鬱鬱久爲客 路難悠悠常傍人 酒闌却憶十年事 腸斷驪山清路塵

秋日野亭千橘香 玉盤錦席高雲涼 主人送客何所作 行酒賦詩殊未央 衰老應爲難離別 賢聲此去有輝光 預傳籍籍新京尹 青史無勞數趙張

殊方又喜故人來 重鎮還須濟世才 常怪偏裨終日待 不知旌節隔年迴 欲辭巴徼啼鶯合 遠下旌門去鷁催 身老時危思會面 一生襟抱向誰開

汶上相逢年頗多 飛騰無那故人何 總戎楚蜀應全未 方駕曹劉不啻過 今日朝廷須汲黯 中原將帥憶廉頗 天涯春色催遲暮 別淚遙添錦水波

淮海維揚一俊人 金章紫綬照青春 指麾能事迴天地 訓練強兵動鬼神 湘西不得歸關羽 河內猶宜借寇恂 朝覲從容問幽仄 勿云江漢有垂綸

使君高義驅今古 寥落三年坐劒州 但見文翁能化俗 焉知李廣未封侯 路經灧澦雙蓬鬢 天入滄浪一釣舟 戎馬相逢更何日 春風迴首仲宣樓

勳業終歸馬伏波 功曹非復漢蕭何 扁舟繫纜沙邊久 南國浮雲水上多 獨把魚竿終遠去 難隨鳥翼一相過 知君未愛春湖色 興在驪駒白玉珂

君王臺榭枕巴山 萬丈丹梯尚可攀 春日鸎啼脩竹裏 仙家犬吠白雲間 清江錦石傷心麗 嫩蘂濃花滿目班 人到於今歌出牧 來遊此地不知還

中天積翠玉臺遙 上帝高居絳節朝 遂有馮夷來擊鼓 始知嬴女善吹簫 江光隱見黿鼉窟 石勢參差烏鵲橋 更肯紅顏生羽翼 便應黃髮老漁樵

處處青江帶白蘋 故園猶得見殘春 雪山斥候無兵馬 錦里逢迎有主人 休怪兒童延俗客 不教鵝鴨惱比鄰 習池未覺風流盡 況復旌州賞更新

竹寒沙碧浣花溪 菱刺藤梢咫尺迷 過客徑須愁出入 居人不自解東西 書籤藥裏封蛛網 野店山橋送馬蹄 豈藉荒庭春草色 先判一飲醉如泥

常苦沙崩損藥欄 也從江檻落風湍 新松恨不高千尺 惡竹應須斬萬竿 生理祗憑黃閣老 衰顏欲付紫金丹 三年奔走空皮骨 信有人間行路難

錦官城西生事微 烏皮几在還思歸 昔去爲憂亂兵入 今來已恐鄰人非 側身天地更懷古 迴首風塵甘息機 共說總戎雲鳥陣 不妨遊子芰荷衣

花近高樓傷客心 萬方多難此登臨 錦江春色來天地 玉壘浮雲變古今 北極朝廷終不改 西山寇盜莫相侵 可憐後主還祠廟 日暮聊爲梁甫吟

幕府秋風日夜清 澹雲疎雨過高城 葉心朱實看時落 階面青苔先自生 復有樓臺銜暮景 不勞鐘鼓報新晴 浣花溪裏花饒笑 肯信吾兼吏隱名

清秋幕府井梧寒 獨宿江城蠟炬殘 永夜角聲悲自語 中天月色好誰看 風塵荏苒音書絕 關塞蕭條行路難 已忍伶俜十年事 強移栖息一枝安

冬至至後日初長 遠在劒南思洛陽 青袍白馬有何意 金谷銅駝非故鄉 梅花欲開不自覺 棣蕚一別永相望 愁極本憑詩遣興 詩成吟詠轉淒涼

聞道雲安麴米春 纔傾一醆即醺人 乘舟取醉非難事 下峽消愁定幾巡 長年三老遙憐汝 棙柁開頭捷有神 已辦青錢防雇直 當令美味入吾脣

今朝臘月春意動 雲安縣前江可憐 一聲何處送書鴈 百丈誰家上水船 未將梅蘂驚愁眼 要取楸花媚遠天 明光起草人所羨 肺病幾時朝日邊

寒輕市上山煙碧 日滿樓前江霧黃 負鹽出井此谿女 打鼓發船何郡郎 新亭舉目風景切 茂陵著書消渴長 春花不愁不爛漫 楚客唯聽棹相將

即看燕子入山扉 豈有黃鸝歷翠微 短短桃花臨水岸 輕輕柳絮點人衣 春來準擬開懷久 老去親知見面稀 他日一杯難強進 重嗟筋力故山違

春日春盤細生菜 忽憶兩京梅發時 盤出高門行白玉 菜傳纖手送青絲 巫峽寒江那對眼 杜陵遠客不勝悲 此身未知歸定處 呼兒覓紙一題詩

白水青山空復春 徵君晚節傍風塵 楚妃堂上色殊衆 海鶴階前鳴向人 萬事糾紛猶絕粒 一官羇絆實藏身 開州入夏知涼冷 不似雲安毒熱新

鳴雨既過漸細微 映空搖颺如絲飛 階前短草泥不亂 院裏長條風乍稀 舞石旋應將乳子 行雲莫自濕仙衣 眼邊江舸何怱促 未待安流逆浪歸

江閣要賓許馬迎 午時起坐自天明 浮雲不負青春色 細雨何孤白帝城 身過花間霑濕好 醉於馬上往來輕 虛疑皓首衝泥怯 實少銀鞍傍險行

歲暮陰陽催短景 天涯霜雪霽寒宵 五更鼓角聲悲壯 三峽星河影動搖 野哭幾家聞戰伐 夷歌數處起漁樵 臥龍躍馬終黃土 人事依依漫寂寥

卜居赤甲遷居新 兩見巫山楚水春 炙背可以獻天子 美芹由來知野人 荆州鄭薛寄書近 蜀客郗岑非我鄰 笑接郎中評事飲 病從深酌道吾真

山木蒼蒼落日曛 竹竿褭褭細泉分 郡人入夜爭餘瀝 豎子尋源獨不聞 病渴三更迴白首 傳聲一注濕青雲 曾驚陶侃胡奴異 怪爾常穿虎豹羣

灧澦既沒孤根深 西來水多愁太陰 江天漠漠鳥雙去 風雨時時龍一吟 舟人漁子歌迴首 估客胡商淚滿襟 寄語舟航惡年少 休翻鹽井橫黃金

白帝城中雲出門 白帝城下雨翻盆 高江急峽雷霆鬬 翠木蒼藤日月昏 戎馬不如歸馬逸 千家今有百家存 哀哀寡婦誅求盡 慟哭秋原何處村

城尖徑昃旌斾愁 獨立縹緲之飛樓 峽坼雲霾龍虎臥 江清日抱黿鼉遊 扶桑西枝對斷石 弱水東影隨長流 杖藜歎世者誰子 泣血迸空迴白頭

玉露凋傷楓樹林 巫山巫峽氣蕭森 江間波浪兼天湧 塞上風雲接地陰 叢菊兩開他日淚 孤舟一繫故園心 寒衣處處催刀尺 白帝城高急暮砧

夔府孤城落日斜 每依南斗望京華 聽猨實下三聲淚 奉使虛隨八月查 畫省香爐違伏枕 山樓粉堞隱悲笳 請看石上藤蘿月 已暎洲前蘆荻花

千家山郭靜朝暉 一日江樓坐翠微 信宿漁人還汎汎 清秋燕子故飛飛 匡衡抗疏功名薄 劉向傳經心事違 同學少年多不賤 五陵衣馬自輕肥

聞道長安似弈棊 百年世事不勝悲 王侯第宅皆新主 文武衣冠異昔時 直北關山金鼓振 征西車馬羽書遲 魚龍寂寞秋江冷 故國平居有所思

蓬萊宮闕對南山 承露金莖霄漢間 西望瑤池降王母 東來紫氣滿函關 雲移雉尾開宮扇 日繞龍鱗識聖顏 一臥滄江驚歲晚 幾迴青瑣照朝班

瞿唐峽口曲江頭 萬里風煙接素秋 花萼夾城通御氣 芙蓉小苑入邊愁 朱簾繡柱圍黃鶴 錦纜牙檣起白鷗 迴首可憐歌舞地 秦中自古帝王州

昆明池水漢時功 武帝旌旗在眼中 織女機絲虛月夜 石鯨鱗甲動秋風 波漂菰米沈雲黑 露冷蓮房墜粉紅 關塞極天唯鳥道 江湖滿地一漁翁

昆吾御宿自逶迤 紫閣峰陰入渼陂 香稻啄餘鸚鵡粒 碧梧棲老鳳皇枝 佳人拾翠春相問 仙侶同舟晚更移 綵筆昔遊干氣象 白頭吟望苦低垂

支離東北風塵際 漂泊西南天地間 三峽樓臺淹日月 五溪衣服共雲山 羯胡事主終無賴 詞客衰時且未還 庾信平生最蕭瑟 暮年詩賦動江關

搖落深知宋玉悲 風流儒雅亦吾師 悵望千秋一灑淚 蕭條異代不同時 江山故宅空文藻 雲雨荒臺豈夢思 最是楚宮俱泯滅 舟人指點到今疑

羣山萬壑赴荆門 生長明妃尚有村 一去紫臺連朔漠 獨留青塚向黃昏 畫圖省識春風面 環佩空歸月夜魂 千載琵琶作胡語 分明怨恨曲中論

蜀主窺吳幸三峽 崩年亦在永安宮 翠華想像空山裏 玉殿虛無野寺中 古廟杉松巢水鶴 歲時伏臘走村翁 武侯祠屋常鄰近 一體君臣祭祀同

諸葛大名垂宇宙 宗臣遺像肅清高 三分割據紆籌策 萬古雲霄一羽毛 伯仲之間見伊呂 指揮若定失蕭曹 福移漢祚難恢復 志決身殲軍務勞

漢朝陵暮對南山 胡虜千秋尚入關 昨日玉魚蒙葬地 早時今盌出人間 見愁汗馬西戎逼 曾閃朱旗北斗殷 多少材官守涇渭 將軍且莫破愁顏

洛陽宮殿化爲烽 休道秦關百二重 滄海未全歸禹貢 薊門何處盡堯封 朝廷衮職雖多預 天下軍儲不自供 稍喜臨邊王相國 肯銷金甲事春農

迴首扶桑銅柱標 冥冥氛祲未全銷 越裳翡翠無消息 南海明珠久寂寥 殊錫曾爲大司馬 總戎皆插侍中貂 炎風朔雪天王地 只在忠臣翊聖朝

錦江春色逐人來 巫峽清秋萬壑哀 正憶往時嚴僕射 共迎中使望鄉臺 主恩前後三持節 軍令分明數舉桮 西蜀地形天下險 安危須仗出羣材

露下天高秋水清 空山獨夜旅魂驚 疎燈自照孤帆宿 新月猶懸雙杵鳴 南菊再逢人臥病 北書不至雁無情 步蟾倚杖看牛斗 銀漢遙應接鳳城

臥病擁塞在峽中 瀟湘洞庭虛暎空 楚天不斷四時雨 巫峽常吹千里風 沙上草閣柳新闇 城邊野池蓮欲紅 暮春鴛鷺立洲渚 挾子翻飛還一叢

楚王宮北正黃昏 白帝城西過雨痕 返照入江翻石壁 歸雲擁樹失山村 衰年肺病唯高枕 絕塞愁時早閉門 不可久留豺虎亂 南方實有未招魂

重陽獨酌杯中酒 抱病起登江上臺 竹葉於人既無分 菊花從此不須開 殊方日落玄猨哭 舊國霜前白雁來 弟妹蕭條各何往 干戈衰謝兩相催

年年至日長爲客 忽忽窮愁泥殺人 江上形容吾獨老 天邊風俗自相親 杖蓼雪後臨丹壑 鳴玉朝來散紫宸 心折此時無一寸 路迷何處見三秦

天時人事日相催 冬至陽生春又來 刺繡五紋添弱線 吹葭六琯動浮灰 岸容待臘將舒柳 山意衝寒欲放梅 雲物不殊鄉國異 教兒且覆掌中杯

曾爲掾吏趨三輔 憶在潼關詩興多 巫峽忽如瞻華岳 蜀江猶似見黃河 舟中得病移衾枕 洞口經春長薜蘿 形勝有餘風土惡 幾時回首一高歌

江草日日喚愁生 巫峽泠泠非世情 盤渦鷺浴底心性 獨樹花發自分明 十年戎馬暗萬國 異域賓客老孤城 渭水秦山得見否 人經罷病虎縱橫

二月饒睡昏昏然 不獨夜短晝分眠 桃花氣暖眼自醉 春渚日落夢相牽 故鄉門巷荆棘底 中原君臣豺虎邊 安得務農息戰鬬 普天無吏橫索錢

暮春三月巫峽長 皛皛行雲浮日光 雷聲忽送千峰雨 花氣渾如百和香 黃鶯過水飜迴去 燕子銜泥濕不妨 飛閣卷簾圖畫里 虛無只少對瀟湘

天畔羣山孤草亭 江中風浪雨冥冥 一雙白魚不受釣 三寸黃甘猶自青 多病馬卿無日起 窮途阮籍幾時醒 未聞細柳散金甲 腸斷秦川流濁涇

汝迎妻子達荆州 消息真傳解我憂 鴻雁影來連峽內 鶺鴒飛急到沙頭 嶢關險路今虛遠 禹鑿寒江正穩流 朱紱即當隨彩鷁 青春不假報黃牛

馬度秦關雪正深 北來肌骨苦寒侵 他鄉就我生春色 故國移居見客心 賸欲提攜如意舞 喜多行坐白頭吟 巡檐索共梅花笑 冷蘂疎枝半不禁

庾信羅含俱有宅 春來秋去作誰家 短牆若在從殘草 喬木如存可假花 卜築應同蔣詡徑 爲園須似邵平瓜 比年病酒開涓滴 弟勸兄酬何怨嗟

春雨闇闇塞峽中 早晚來自楚王宮 亂波分披已打岸 弱雲狼籍不禁風 寵光蕙葉與多碧 點注桃花舒小紅 谷口子真正憶汝 岸高瀼滑限西東

高棟曾軒已自涼 秋風此日灑衣裳 翛然欲下陰山雪 不去非無漢署香 絕辟過雲開錦繡 疎松夾水奏笙簧 看君宜著王喬履 真賜還疑出尚方

宓子彈琴邑宰日 終軍棄繻英妙時 承家節操尚不泯 爲政風流今在茲 可憐賓客盡傾蓋 何處老翁來賦詩 楚江巫峽半雲雨 清簟疎簾看弈棊

有客乘舸自忠州 遣騎安置瀼西頭 古堂本買藉疎豁 借汝遷居停宴遊 雲石熒熒高葉曙 風江颯颯亂帆秋 却爲姻婭過逢地 許坐曾軒數散愁

堂前撲棗任西鄰 無食無兒一婦人 不爲困窮寧有此 祗緣恐懼轉須親 即防遠客雖多事 使插疎籬却甚真 已訴徵求貧到骨 正思戎馬淚盈巾

南極老人自有星 北山移文誰勒銘 徵君已去獨松菊 哀壑無光留戶庭 予見亂離不得已 子知出處必須經 高車駟馬帶傾覆 悵望秋天虛翠屏

碧山學士焚銀魚 白馬却走身巖居 古人已用三冬足 年少今開萬卷餘 晴雲滿戶團傾蓋 秋水浮階溜決渠 富貴必從勤苦得 男兒須讀五車書

青簾白舫益州來 巫峽秋濤天地迴 石出倒聽楓葉下 櫓搖背指菊花開 貪趨相府今晨發 恐失佳期後命催 南極一星朝北斗 五雲多處是三台

令弟尚爲蒼水使 名家莫出杜陵人 比來相國兼安蜀 歸赴朝廷已入秦 舍舟策馬論兵地 拖玉腰金報主身 莫度清秋吟蟋蟀 早聞黃閣畫麒麟

巫山秋夜螢火飛 簾疎巧入坐人衣 忽驚屋裏琴書冷 復亂檐邊星宿稀 却繞井闌添箇箇 偶經花蘂弄輝輝 蒼江白髮愁看汝 來歲如今歸未歸

吹笛秋山風月清 誰家巧作斷腸聲 風飄律呂相和切 月傍關山幾處明 胡騎中宵堪北走 武陵一曲想南征 故園楊柳今搖落 何得愁中曲盡生

雪飛玉立盡清秋 不惜奇毛恣遠遊 在野只教心力破 千人何事網羅求 一生自獵知無敵 百中爭能恥下韝 鵬礙九天須却避 兔藏三穴莫深憂

黑鷹不省人間有 度海疑從北極來 正翮摶風超紫塞 立冬幾夜宿陽臺 虞羅自各虛施巧 春雁同歸必見猜 萬里寒空祗一日 金眸玉爪不凡才

此日此時人共得 一談一笑俗相看 尊前柏葉休隨酒 勝裏金花巧耐寒 佩劒衝星聊暫拔 匣琴流水自須彈 早春重引江湖興 直道無憂行路難

中丞問俗畫熊頻 愛弟傳書彩鷁新 遷轉五州防禦使 起居八座太夫人 楚宮臘送荆門水 白帝雲偷碧海春 報與惠連詩不惜 知吾斑鬢總如銀

郊扉俗遠長幽寂 野水春來更接連 錦席淹留還出浦 葛巾欹側未迴船 尊當霞綺輕初散 櫂拂荷珠碎却圓 不但習池歸酩酊 君看鄭谷去夤緣

樓上炎天冰雪生 高飛燕雀賀新成 碧窗宿霧濛濛濕 朱栱浮雲細細輕 杖鉞褰帷瞻具美 投壺散帙有餘清 自公多暇延參佐 江漢風流萬古情

西北樓成雄楚都 遠開山岳散江湖 二儀清濁還高下 三伏炎蒸定有無 推轂幾年唯鎮靜 曳裾終日盛文儒 白頭授簡焉能賦 媿似相如爲大夫

霜黃碧梧白鶴樓 城上擊拆復烏啼 客子入門月皎皎 誰家擣練風淒淒 南渡桂水關舟檝 北歸秦川多鼓鞞 年過半百不稱意 明日看雲還杖藜

逍遙公後世多賢 送爾維舟惜此筵 念我能書數字至 將詩不必萬人傳 時危兵甲黃塵裏 日短江湖白髮前 古往今來皆涕淚 斷腸分手各風煙

隱居欲就廬山遠 麗藻初逢休上人 數問舟航留製作 長開篋笥擬心神 沙村白雪仍含凍 江縣紅梅已放春 先蹋爐峰置蘭若 徐飛錫杖出風塵

北城擊柝復欲罷 東方明星亦不遲 鄰雞野哭如昨日 物色生態能幾時 舟檝眇然自此去 江湖遠適無前期 出門轉眄已陳迹 藥餌扶吾隨所之

與子避地西康州 洞庭相逢十二秋 遠媿尚方曾賜履 竟非吾土倦登樓 久存膠漆應難竝 一辱泥塗遂晚收 李杜齊名真忝竊 朔雲寒菊倍離憂

湖南爲客動經春 燕子銜泥兩度新 舊入故園常識主 如今社日遠看人 可憐處處巢君室 何異飄飄託此身 暫語船檣還起去 穿花落水益霑巾

佳辰強飯食猶寒 隱几蕭條帶鶡冠 春水船如天上坐 老年花似霧中看 娟娟戲蝶過閑幔 片片輕鷗下急湍 雲白山清萬餘里 愁看直北是長安

鄉里衣冠不乏賢 杜陵韋曲未央前 爾家最近魁三象 時論同歸尺五天 北走關山開雨雪 南遊花柳塞雲煙 洞庭春色悲公子 鰕菜忘歸范蠡船

才微歲老尚虛名 臥病江湖春復生 藥裹關心詩總廢 花枝照眼句還成 只同燕石能星隕 自得隋珠覺夜明 喬口橘洲風浪促 繫帆何惜片時程

江浦雷聲喧昨夜 春城雨色動微寒 黃鸝竝坐交愁濕 白鷺羣飛大劇乾 晚節漸於詩律細 誰家數去酒杯寬 惟吾最愛清狂客 百徧向看意未闌

雙峰寂寂對春臺 萬竹青青照客杯 細草留連侵坐輭 殘花悵望近人開 同舟昨日何由得 竝馬今朝未擬迴 直到緜州始分首 江邊樹裏共誰來

銀燭熏天紫陌長 禁城春色曉蒼蒼 千條弱柳垂青瑣 百囀流鶯繞建章 劍佩聲隨玉墀步 衣冠身惹御爐香 共沐恩波鳳池上 朝朝染翰侍君王

陶令南行心自永 江天極目澄秋景 萬室遙方犬不鳴 雙鳧下處人皆靜 清風高興得湖山 門柳蕭條雙翟閑 黃花滿把應相憶 落日登樓北望還

雨雪紛紛黑山外 行人共指盧龍塞 萬里飛沙咽鼓鼙 三軍殺氣凝旌斾 陳琳書記本翩翩 料敵張兵奪酒泉 聖主好文兼好武 封侯莫比漢皇年

漢家賢相重英奇 蟠木何材也見知 不意雲霄能自致 空驚鵷鷺忽相隨 臘雪初明柏子殿 春光欲上萬年枝 獨慙皇鑒明如日 未厭春光向玉墀

王孫興至幽尋好 芳草春深景氣和 藥院愛隨流水入 山齋喜與白雲過 猶嫌巢鶴窺人遠 不厭叢花對客多 醉來倚玉無餘事 目送歸鴻笑復歌

西日橫山含碧空 東方吐月滿禪宮 朝瞻雙頂青冥上 夜宿諸天色界中 石潭倒獻蓮花水 塔院空聞松柏風 萬里故人能尚爾 知君視聽我心同

半日吳村帶晚霞 閑門高柳亂飛鵶 橫雲嶺外千重樹 流水聲中一兩家 愁人昨夜相思苦 閏月今年春意賒 自歎梅生頭似雪 却憐潘令縣如花

連步青溪幾萬重 有時共立在孤峯 齋到盂空餐雪麥 經傳金字坐雲松 呻吟獨臥猷川水 振錫先聞長樂鐘 回望羣山攜手處 離心一一涕無從

未央月曉度疎鐘 鳳輦時巡出九重 雪霽山門迎瑞日 雲開水殿候飛龍 經寒不入宮中樹 佳氣常薰仗外峯 遙羨枚臯扈仙蹕 偏承霄漢渥恩濃

長信螢來一葉秋 蛾眉淚盡九重幽 鳷鵲觀前明月度 芙蓉闕下絳河流 鴛衾久別難爲夢 鳳管遙聞更起愁 誰分昭陽夜歌舞 君王玉輦正淹留

雲間陸生美且奇 銀章朱綬暎金羈 自料抱材將致遠 寧嗟趨府暫牽卑 東城社日催巢燕 上苑秋聲散御梨 朝夕詔書還柏署 行看飛隼集高枝

湖南遠去有餘情 蘋葉初齊白芷生 謾說簡書催物役 遙知心賞緩王程 興過山寺先雲到 嘯引江帆帶月行 幕下由來貴無事 佇聞談笑靜黎甿

玉柱金罍醉不歡 雲山驛道向東看 鴻聲斷續暮天遠 柳影蕭疎秋日寒 霜降幽林霑蕙若 弦驚翰苑失鴛鸞 秋來回首君門阻 馬上應歌行路難

柱史纔年四十強 鬚髯玄髮美清揚 朝天繡服乘恩貴 出使星軺滿路光 錦水繁花添麗藻 峨嵋明月引飛觴 多才自有雲霄望 計日應追鴛鷺行

離舟解纜到斜暉 春水東流燕北飛 才子學詩趨露冕 棠花含笑待斑衣 稍聞江樹啼猨近 轉覺山林過客稀 借問還珠盈合浦 何如鯉也入庭闈

舊識相逢情更親 攀歡甚少愴離頻 黃綬罷來多遠客 青山何處不愁人 日斜官樹聞蟬滿 雨過關城見月新 梁國遺風重詞賦 諸侯應念馬卿貧

鳳凰銜詔與何人 善政多才寵寇恂 臺上鴛鸞爭送遠 岳陽雲樹待行春 自憐黃閣知音在 不厭彤幨出守頻 應笑馮唐衰且拙 世情相見白頭新

飛花落絮滿河橋 千里傷心送客遙 不惜芸香染黃綬 惟憐鴻羽下青霄 雲衢有志終驤首 吏道無媒且折腰 急管繁弦催一醉 頹陽不駐引征鑣

芳歲歸人嗟轉蓬 含情回首灞陵東 蛾眉不入秦臺鏡 鷁羽還驚宋國風 世事悠揚春夢裏 年光寂寞旅愁中 勸君稍盡離筵酒 千里佳期難再同

蕙葉青青花亂開 少年趨府下蓬萊 甘泉未獻揚雄賦 吏道何勞賈誼才 征陌獨愁飛蓋遠 離筵只惜暝鐘催 欲知別後相思處 願植瓊枝向柏臺

二十爲郎事漢文 鴛雛驥子自爲羣 筆精已許臺中妙 劒術還令世上聞 歸覲屢經槐里月 出師常笑棘門軍 莫言來往朝天遠 看取鳴鞘入斷雲

萊子晝歸今始好 潘園景色夏偏濃 夕陽流水吟詩去 明月青山出竹逢 兄弟相歡初讓果 鄉人爭賀舊登龍 佳期少別俄千里 雲樹愁看過幾重

詩人九日憐芳菊 筵客高齋宴浙江 漁浦浪花搖素壁 西陵樹色入秋窗 木奴向熟懸金實 桑落新開瀉玉缸 四子醉時爭講習 笑論黃霸舊爲邦

紫微晴雪帶恩光 繞仗偏隨鴛鷺行 長信月留寧避曉 宜春花滿不飛香 獨看積素凝清禁 已覺輕寒讓太陽 題柱盛名兼絕唱 風流誰繼漢田郎

木槿花開畏日長 時搖輕扇倚繩牀 初晴草蔓緣新筍 頻雨苔衣染舊牆 十旬河朔應虛醉 八柱天台好納涼 無事始然知靜勝 深垂紗帳詠滄浪

楚狂身世恨情多 似病如憂正是魔 花萼敗春多寂寞 葉陰迎夏已清和 鸝黃好鳥搖深樹 細白佳人著紫羅 軍旅閱詩裁不得 可憐風景遣如何

三峯花畔碧堂懸 錦里真人此得仙 玉體纔飛西蜀雨 霓裳欲向大羅天 彩雲不散燒丹竈 白鹿時藏種玉田 幸入桃源因去世 方期丹訣一延年

定力無涯不可稱 未知何代坐禪僧 默默山門宵閉月 熒熒石壁晝然燈 四時樹長書經葉 萬歲巖懸拄杖藤 昔日捨身緣救鴿 今時出見有飛鷹

爽氣朝來萬里清 憑高一望九秋輕 不知鳳沼霖初霽 但覺堯天日轉明 四野山河通遠色 千家砧杵共秋聲 遙想青雲丞相府 何時開閤引書生

自哂鄙夫多野性 貧居數畝半臨湍 谿雲雜雨來茅屋 山雀將雛到藥欄 仙籙滿牀閑不厭 陰符在篋老羞看 更憐童子宜春服 花裏尋師指杏壇

故向箕山訪許由 林泉物外自清幽 松上挂瓢枝幾變 石間洗耳水空流 綠苔唯見遮三徑 青史空傳謝九州 緬想古人增歎惜 颯然雲樹滿巖秋

丞相幕中題鳳人 文章心事每相親 從軍誰謂仲宣樂 入室方知顏子貧 杯裏紫茶香代酒 琴中綠水靜留賓 欲知別後相思意 唯願瓊枝入夢頻

上林諫獵知才薄 尺組承恩愧命牽 潢潦難滋滄海潤 螢光空盡太陽前 虛名濫接登龍士 野性寧忘種黍田 相國無私人守樸 何辭老去上皇年

永嘉風景入新年 才子詩成定可憐 夢裏還鄉不相見 天涯憶戴復誰傳 花傾曉露垂如淚 鶯拂遊絲斷若弦 願得回風吹海雁 飛書一宿到君邊

日暮窮途淚滿襟 雲天南望羨飛禽 阮腸暗與孤鴻斷 江水遙連別恨深 明月既能通憶夢 青山何用隔同心 秦楚眼看成絕國 相思一寄白頭吟

誰憶顏生窮巷裏 能勞馬跡破春苔 忽看童子掃花處 始愧夕郎題鳳來 斜景適隨詩興盡 好風纔送珮聲回 豈無雞黍期他日 惜此殘春阻綠杯

慧眼沙門真遠公 經行宴坐有儒風 香緣不絕簪裾會 禪想寧妨藻思通 曙後鑪煙生不滅 晴來堦色並歸空 狂夫入室無餘事 唯與天花一笑同

知己知音同舍郎 如何咫尺阻清揚 每恨蒹葭傍芳樹 多慚新燕入華堂 重花不隔陳蕃榻 修竹能深夫子牆 唯有早朝趨鳳閤 朝時憐羽接鴛行

紫泥何日到滄州 笑向東陽沈隱侯 黛色晴峯雲外出 縠文江水縣前流 使臣自欲論公道 才子非關厭薄遊 溪畔秋蘭雖可佩 知君不得少停舟

逍遙心地得關關 偶被功名涴我閑 有壽亦將歸象外 無詩兼不戀人間 何窮默識輕洪範 未喪斯文勝大還 筐篋靜開難似此 蕊珠春色海中山

漢家無事樂時雍 羽獵年年出九重 玉帛不朝金闕路 旌旗長繞綵霞峰 且貪原獸輕黃屋 寧畏漁人犯白龍 薄暮方歸長樂觀 垂楊幾處綠烟濃

賢王駟馬退朝初 小苑三春帶雨餘 林沼葱蘢多貴氣 樓臺隱暎接天居 仙雞引敵穿紅藥 宮燕銜泥落綺疏 自歎平生相識願 何如今日廁應徐

久飛鴛掖出時髦 耻負平生稽古勞 玉樹滿庭家轉貴 雲衢獨步位初高 能迂騶馭尋蝸舍 不惜瑤華報木桃 應念潛郎守貧病 常悲休沐對蓬蒿

二月黃鶯飛上林 春城紫禁曉陰陰 長樂鐘聲花外盡 龍池柳色雨中深 陽和不散窮途恨 霄漢長懷捧日新 獻賦十年猶未遇 羞將白髮對華簪

能以功成疎寵位 不將心賞負雲霞 林間客散孫弘閣 城上山宜綺季家 蝴蝶晴連池岸草 黃鸝晚出柳園花 日陪鯉也趨文苑 誰道門生隔絳紗

流水辭山花別枝 隨風一去絕還期 昨夜故人泉下宿 今朝白髮鏡中垂 音徽寂寂空成夢 容範朝朝無見時 旦暮餘生幾息在 不應存沒未嘗悲

孤煙一點綠溪湄 漁父幽居即舊基 飢鷺不驚收釣處 閑麛應乳負暄時 茅齋對雪開尊好 穉子焚枯飯客遲 勝事宛然懷抱裏 頃來新得謝公詩

山花照塢復燒溪 樹樹枝枝盡可迷 野客未來枝畔立 流鶯已向樹邊啼 從容只是愁風起 眷戀常須向日西 別有妖妍勝桃李 攀來折去亦成蹊

朝陽巖下湘水深 朝陽洞口寒泉清 零陵城郭夾湘岸 巖洞幽奇帶郡城 荒蕪自古人不見 零陵徒有先賢傳 水石爲娛安可羨 長歌一曲留相勸

無爲洞口春水滿 無爲洞傍春雲白 愛此踟躕不能去 令人悔作衣冠客 洞傍山僧皆學禪 無求無欲亦忘年 欲問其心不能問 我到山中得無悶

九疑山深幾千里 峰谷崎嶇人不到 山中舊有仙姥家 十里飛泉遶丹竈 如今道士三四人 茹芝鍊玉學輕身 霓裳羽蓋傍臨壑 飄颻似欲來雲鶴

長松萬株遶茅舍 怪石寒泉近巖下 老翁八十猶能行 將領兒孫行拾稼 吾羨老翁居處幽 吾愛老翁無所求 時俗是非何足道 得似老翁吾即休

連山盡塞水縈迴 山上戍門臨水開 珠簾直下一百丈 日暖遊鱗自相向 昔人愛險閉層城 今人復愛閑江清 沙洲楓岸無來客 草綠花開山鳥鳴

江城昨夜雪如花 郢客登樓齊望華 夏禹壇前仍聚玉 西施浦上更飛沙 簾櫳向晚寒風度 睥睨初晴落景斜 數處微明銷不盡 湖山清映越人家

城上西樓倚暮天 樓中歸望正淒然 近郭亂山橫古渡 野莊喬木帶新烟 北風吹雁聲能苦 遠客辭家月再圓 陶令好文常對酒 相招那惜醉爲眠

昔年高接李膺歡 日泛仙舟醉碧瀾 詩句亂隨青草落 酒腸俱逐洞庭寬 浮生聚散雲相似 往事冥微夢一般 今日片帆城下去 秋風回首淚闌干

淒淒霜日上高臺 水國秋涼客思哀 萬疊銀山寒浪起 一行斜字早鴻來 誰家搗練孤城暮 何處題衣遠信回 江漢路長身不定 菊花三笑旅懷開

靈巖有路入煙霞 臺殿高低釋子家 風滿迴廊飄墜葉 水流絕澗泛秋花 青松閱世風霜古 翠竹題詩歲月賒 誰謂無生真可學 山中亦自有年華

漢家宗室獨稱賢 遺事閑中見舊編 偶過河間尋往跡 却憐荒冢帶寒煙 頻求千古書連帙 獨對三雍策幾篇 雅樂未興人已逝 雄歌依舊大風傳

齊魯西風草樹秋 川原高下過東州 道邊白鶴來華表 陌上蒼麟臥古丘 九曲半應非禹跡 三山何處是仙洲 徑行俯仰成今古 却憶當年賦遠遊

天寶承平奈樂何 華清宮殿鬱嵯峩 朝元閣峻臨秦嶺 羯鼓樓高俯渭河 玉樹長飄雲外曲 霓裳閑舞月中歌 只今惟有溫泉水 嗚咽聲中感慨多

春申祠宇空山裏 古柏陰陰石泉水 日暮江南無主人 彌令過客思公子 蕭條寒景傍山村 寂寞誰知楚相尊 當時珠履三千客 趙使懷慚不敢言

還家不落春風後 數日應沽越人酒 池畔花深鬬鴨欄 橋邊雨洗藏鴉柳 遙憐內舍著新衣 復向鄰家醉落暉 把手閑歌香橘下 空山一望鷓鴣飛

平蕪霽色寒城下 美酒百壺爭勸把 連呼寶劒銳頭兒 少駐金羈大頭馬 一飲留歡分有餘 寸心懷思復何如 他時相憶若相問 青瑣門前開素書

南驅匹馬會心期 東望扁舟愜夢思 熨斗山前春色早 香爐峰頂暮煙時 空林欲訪龐居士 古寺應懷遠法師 兩地由來堪取興 三賢他日幸留詩

主人持節拜荆州 走馬應從一路遊 斑竹岡連山雨暗 枇杷門向楚天秋 佳期笑把齋中酒 遠意閑登城上樓 文體此時看又別 吾知小庾甚風流

相風竿影曉來斜 渭水東流去不賒 枕上未醒秦地酒 舟前已見陝人家 春橋楊柳應齊葉 古縣棠棃也作花 好是吾賢佳賞地 行逢三月會連沙

長干道上落花朝 羨爾當年賞事饒 下筯已憐鵝炙美 開籠不奈鴨媒嬌 春衣晚入青楊巷 細馬初過皂莢橋 相訪不辭千里遠 西風好借木蘭橈

東歸復得采真遊 江水迎君日夜流 客舍不離青雀舫 人家舊在白鷗洲 風吹山帶遙知雨 露溼荷裳已報秋 聞道泉明居止近 籃輿相訪爲淹留

花源一曲映茅堂 清論閑階坐夕陽 麈尾手中毛已脫 蟹螯尊上味初香 春深黃口傳窺樹 雨後青苔散點牆 更道小山宜助賞 呼兒舒簟醉巖芳

藏頭不復見時人 愛此雲山奉養真 露色點衣孤嶼曉 花枝妨帽小園春 時攜幼稚諸峰上 閑濯眉須一水濱 興罷歸來還對酌 茅檐挂著紫荷巾

明光細甲照錏鍛 昨日承恩拜虎牙 膽大欲期姜伯約 功多不讓李輕車 青巾校尉遙相許 墨矟將軍莫大誇 闕下來時親伏奏 胡塵未盡不爲家

風流不減杜陵時 五十爲郎未是遲 孺子亦知名下士 樂人爭唱卷中詩 身齊吏部還多醉 心顧尚書自有期 要路眼青知己在 不應窮巷久低眉

江城五馬楚雲邊 不羨雍容畫省年 才子舊稱何水部 使君還繼謝臨川 射堂草遍收殘雨 官路人稀對夕天 雖臥郡齋千里隔 與君同見月初圓

都門霽後不飛塵 草色萋萋滿路春 雙兔坡東千室吏 三鴉水上一歸人 愁眠客舍衣香滿 走渡河橋馬汗新 少婦比來多遠望 應知蟢子上羅巾

少年結客散黃金 中歲連兵掃綠林 渤海名王曾折首 漢家諸將盡傾心 行人去指徐州近 飲馬回看泗水深 喜見明時鍾太尉 功名一似舊淮陰

歸舟一路轉青蘋 更欲隨潮向富春 吳郡陸機稱地主 錢塘蘇小是鄉親 葛花滿把能消酒 梔子同心好贈人 早晚重過魚浦宿 遙憐佳句篋中新

青雲自致晚應遙 朱邸新婚樂事饒 飲罷更憐雙袖舞 試來偏愛五花驕 帳裏爐香春夢曉 堂前燭影早更朝 更說毬場新雨歇 王孫今日定相邀

仙臺下見五城樓 風物淒淒宿雨收 山色遙連秦樹晚 砧聲近報漢宮秋 疎松影落空壇靜 細草香閑小洞幽 何用別尋方外去 人間亦自有丹丘

雙龍闕下拜恩初 天子令君注起居 載筆已齊周右史 論詩更事謝中書 行聞漏滴隨金仗 入對爐煙侍玉除 賀客自知來獨晚 青驪不見意何如

征南官屬似君稀 才子當今劉孝威 蠻府參軍趨傳舍 交州刺史拜行衣 前臨瘴海無人過 却望衡陽少雁飛 爲報蒼梧雲影道 明年早送客帆歸

信陵門下識君偏 駿馬輕裘正少年 寒雨送歸千里外 東風沈醉百花前 身隨玉帳心應愜 官佐龍符勢又全 久客未知何計是 參差去借汶陽田

腰佩雕弓漢射聲 東歸銜命見雙旌 青絲玉勒康侯馬 孟水金堤滑伯城 臘雪夜看宜縱飲 寒蕪晝獵不妨行 懷君又隔千山遠 別後春風百草生

家封薛縣異諸田 報主榮親義兩全 僕射臨戎謝安石 大夫持憲杜延年 金裝晝出羅千騎 玉案晨飡直萬錢 應念一身留闕下 闔門遙寄魯西偏

幾回奏事建章宮 聖主偏知漢將功 身著紫衣趨闕下 口銜丹詔出關東 蟬聲驛路秋山裏 草色河橋落照中 遠憶故人滄海別 當年好躍五花驄

垂楊拂岸草茸茸 繡戶簾前花影重 鱠下玉盤紅縷細 酒開金甕綠醅濃 中朝駙馬何平叔 南國詞人陸士龍 落日泛舟同醉處 回潭百丈映千峰

行行獨出故關遲 南望千山無盡期 見舞巴童應暫笑 聞歌蜀道又堪悲 孤城晚閉清江上 匹馬寒嘶白露時 別後此心君自見 山中何事不相思

不妨高臥順流歸 五兩行看掃翠微 鼯鼠夜喧孤枕近 鵁鶄曉避客船飛 一壺先醉桃枝簟 百和初熏苧布衣 君到新林江口泊 吟詩應賞謝玄暉

立身榮貴復何如 龍節紅旗從板輿 妙略多推霍驃騎 能文獨見沈尚書 臨風高會千門帳 映水連營百乘車 他日感恩慙未報 舉家猶似涸池魚

丹墀列士主恩同 廄馬翩翩出漢宮 奉引乘輿金仗裏 親嘗賜食玉盤中 晝趨行殿旌門北 夜宿齋房刻漏東 明日駕迴承雨露 齊將萬歲及春風

白皙風流似有鬚 一門豪貴領蒼梧 三峰亭暗橘邊宿 八桂林香節下趨 玉樹羣兒爭翠羽 金盤少妾揀明珠 懷君樂事不可見 騣馬翩翩新虎符

鄰家不識鬬雞翁 閉戶能齊隱者風 顧步曾爲小山客 成名因事大江公 一身千里寒蕪上 單馬重裘臘月中 寂寂故園行見在 暮天殘雪洛城東

綠絲帆繂桂爲檣 過盡淮山楚水長 萬里移家背春穀 一官行府向東陽 風流好愛杯中物 豪蕩仍欺陌上郎 別後心期如在眼 猨聲煙色樹蒼蒼

故園衰草帶滎波 歲晚知如君思何 輕橐歸時魯縞薄 寒衣縫處鄭綿多 萬人都督鳴騮送 百里邦君枉騎過 累路盡逢知己在 曾無對酒不高歌

莫言水國去迢迢 白馬吳門見不遙 楓樹林中經楚雨 木蘭舟上蹋江潮 空山古寺千年石 草色寒隄百尺橋 早晚盧家蘭室在 珊瑚玉佩徹青霄

故園此日多心賞 窗下泉流竹外雲 近館應逢沈道士 比鄰自識卞田君 離宮樹影登山見 上苑鐘聲過雪聞 相勸早移丹鳳闕 不須常戀白鷗羣

東風動地吹花發 渭城桃李千樹雪 芳菲可愛不可留 武陵歸客心欲絕 金華省郎惜佳辰 秪持棣蕚照青春 君家自是成蹊處 況有庭花作主人

憶得去年春風至 中庭桃李映瑣窗 美人挾瑟對芳樹 玉顏亭亭與花雙 今年新花如舊時 去年美人不在茲 借問離居恨深淺 祗應獨有庭花知

各牽于役間遊遨 獨坐相思正鬱陶 長跪讀書心蹔緩 短章投我曲何高 宦情緣木知非願 王事敦人敢告勞 所歎在官成遠別 徒言岏水纔容舠

沙禽相呼曙色分 漁浦鳴桹十里聞 正當秋風渡楚水 況值遠道傷離羣 津頭却望後湖岸 別處已隔東山雲 停艫目送北歸翼 惜無瑤華持寄君

愛君修政若修身 鰥寡來歸乳雉馴 堂上五弦銷暇日 邑中千室有陽春 謂乘鳧舄朝天子 却愧猪肝累主人 辭後讀君懷縣作 定知三歲字猶新

梵宮香閣攀霞上 天柱孤峯指掌看 漢主馬蹤成蔓草 法王身相示空棺 雲扶踴塔青霄庳 松蔭禪庭白日寒 不見戴逵心莫展 賴將新贈比琅玕

正當楚客傷春地 豈是騷人道別時 俱徇空名嗟欲老 況將行役料前期 勞生多故應同病 羸馬單車莫自悲 明日相望隔雲水 解顔唯有袖中詩

相逢遽歎別離牽 三見江臯惠草鮮 白髮俱生歡未再 滄州獨往意何堅 愁看郡內花將歇 忍過山中月屢圓 終日望君休汝騎 愧無堪報起予篇

郎官作掾心非好 儒服臨戎政已聞 說劒嘗宗漆園吏 戒嚴應笑棘門軍 遙知抵掌論皇道 時復吟詩向白雲 百越待君言即敘 相思不敢愴離羣

望遠思歸心易傷 況將衰鬢偶年光 時攀芳樹愁花盡 晝掩高齋厭日長 甘比流波辭舊浦 忍看新草遍橫塘 因君贈我江楓詠 春思如今未易量

去水流年日並馳 年光客思兩相隨 咨嗟斑鬢今承弁 慙愧新荷又發池 楊柳逶迤愁遠道 鷓鴣啁哳怨南枝 憶君何啻同瓊樹 但向春風送別離

秦原獨立望湘川 擊隼南飛向楚天 奉詔不言空問俗 清時因得訪遺賢 荆門曉色兼梅雨 桂水春風過客船 疇昔常聞陸賈說 故人今日豈徒然

聞君感歎二毛初 舊友相依萬里餘 烽火有時驚暫定 甲兵無處可安居 客來吳地星霜久 家在平陵音信疎 昨日風光還入戶 登山臨水意何如

村映寒原日已斜 煙生密竹早歸鴉 長溪南路當羣岫 半景東隣照數家 門通小徑連芳草 馬飲春泉踏淺沙 欲待主人林上月 還思潘岳縣中花

柳陌乍隨州勢轉 花源忽傍竹陰開 能將瀑水清人境 直取流鶯送酒杯 山下古松當綺席 簷前片雨滴春苔 地主同聲復同舍 留歡不畏夕陽催

連山盡處水縈迴 山上戍門臨水開 朱欄直下一百丈 日暖遊鱗自相向 昔人愛險閉層城 今日愛閑江復清 沙洲楓岸無來客 草綠花紅山鳥鳴

石林精舍武溪東 夜扣禪關謁遠公 月在上方諸品靜 僧持半偈萬緣空 秋山竟日聞猨嘯 落木寒泉聽不窮 惟有雙峰最高頂 此心期與故人同

聞君作尉向江潭 吳越風煙到自諳 客路尋常隨竹影 人家大底傍山嵐 緣溪花木偏宜遠 避地衣冠盡向南 惟有夜猨啼海樹 思鄉望國意難堪

季月還鄉獨未能 林行溪宿厭層冰 尺素欲傳三署客 雪山愁送五天僧 連空朔氣橫秦苑 滿目寒雲隔灞陵 借問從來香積寺 何時攜手更同登

春半梁山正落花 台衡受律向天涯 南去猨聲傍雙節 西來江色遶千家 風吹畫角孤城曉 林映蛾眉片月斜 已見廟謨能喻蜀 新文更喜報金華

白蘋楚水三湘遠 芳草秦城二月初 連鴈北飛看欲盡 孤舟南去意何如 渡江野老思求瘼 候館郴人憶下車 別後天涯何所寄 故交惟有袖中書

憐君才與阮家同 掌記能資亞相雄 入楚豈忘看淚竹 泊舟應自愛江楓 誠知客夢煙波裏 肯厭猨鳴夜雨中 莫信衡湘書不到 年年秋鴈過巴東

西樓迴起寒原上 霽日遙分萬井間 小苑城隅連渭水 離宮曙色近京關 亭臯寂寞傷孤客 雲雪蕭條滿衆山 時命如今猶未偶 辭君擬欲拂衣還

城上西樓倚暮天 樓中歸望正淒然 近郭亂山橫古渡 野莊喬木帶新煙 北風吹鴈聲能苦 遠客辭家月再圓 陶令好文常對酒 相招一和白雲篇

江南煙景復如何 聞道新亭更可過 處處蓻蘭春浦綠 萋萋藉草遠山多 壺觴須就陶彭澤 時俗猶傳晉永和 更使輕橈徐轉去 微風落日水增波

北人南去雪紛紛 雁叫汀沙不可聞 積水長天隨遠客 荒城極浦足寒雲 山從建業千峰出 江至潯陽九派分 借問督郵纔弱冠 府中年少不如君

晚節聞君趨道深 結茅栽樹近東林 大師幾度曾摩頂 高士何年遂發心 北渚三更聞過雁 西城萬里動寒砧 不見支公與玄度 相思擁膝坐長吟

麥秋中夏涼風起 送君西郊及灃水 孤煙遠樹動離心 隔岸江流若千里 早年江海謝浮名 此路雲山愜爾情 上古全經皆在口 秦人如見濟南生

此去那知道路遙 寒原紫府上迢迢 莫辭別酒和瓊液 乍唱離歌和鳳簫 遠水東流浮落景 繚垣西轉失行鑣 華山秦塞長相憶 無使音塵頓寂寥

公車待詔赴長安 客裏新正阻舊歡 遲日未能銷野雪 晴花偏自犯江寒 東溟道路通秦塞 北闕威儀識漢官 共許郄詵工射策 恩榮請向一枝看

閑看秋水心無事 臥對寒松手自栽 廬岳高僧留偈別 茅山道士寄書來 燕知社日辭巢去 菊爲重陽冒雨開 淺薄將何稱獻納 臨岐終日自遲迴

孤雲獨鶴自悠悠 別後經年尚泊舟 漁父置詞相借問 郎官能賦許依投 折芳遠寄三春草 乘興閑看萬里流 莫怪杜門頻乞假 不堪扶病拜龍樓

榛草荒涼村落空 驅馳卒歲亦何功 蒹葭曙色蒼蒼遠 蟋蟀秋聲處處同 鄉路遙知淮浦外 故人多在楚雲東 日夕煙霜那可道 壽陽西去水無窮

高樓獨立思依依 極浦遙山合翠微 江客不堪頻北顧 塞鴻何事復南飛 丹陽古渡寒煙積 瓜步空洲遠樹稀 聞道王師猶轉戰 誰能談笑解重圍

淮陰日落上南樓 喬木荒城古渡頭 浦外野風初入戶 窗中海月早知秋 滄波一望通千里 畫角三聲起百憂 佇立分宵絕來客 煩君步屐忽相求

十年歸客但心傷 三徑無人已自荒 夕宿靈臺伴煙月 晨趨建禮逐衣裳 偶因麋鹿隨豐草 謬荷鴛鸞借末行 縱有諫書猶未獻 春風拂地日空長

列郡專城分國憂 彤幨皂蓋古諸侯 仲華遇主年猶少 公瑾論兵位已酬 草色青青宜建隼 蟬聲處處雜鳴騶 千里相思如可見 淮南木落早驚秋

盛名天下挹餘芳 棄置終身不拜郎 詞藻世傳平子賦 園林人比鄭公鄉 門前墜葉浮秋水 籬外寒臯帶夕陽 日日青松成古木 秪應來者爲心傷

上公旌節在徐方 舊井莓苔近寢堂 訪古因知彭祖宅 得仙何必葛洪鄉 清虛不共春池竟 盥漱偏宜夏日長 聞道延年如玉液 欲將調鼎獻明光

向山獨有一人行 近洞應逢雙鶴迎 嘗以素書傳弟子 還因白石號先生 無窮杏樹行時種 幾許芝田向月耕 師事少君年歲久 欲隨旄節徃層城

離別那逢秋氣悲 東林更作上方期 共知客路浮雲外 暫愛僧房墜葉時 長江九派人歸少 寒嶺千重雁度遲 借問潯陽在何處 每看潮落一相思

江城相送阻煙波 況復新秋一雁過 聞道全師征北虜 更言諸將會南河 邊心杳杳鄉人絕 塞草青青戰馬多 共許陳琳工奏記 知君名宦未蹉跎

姑蘇東望海陵間 幾度裁書信未還 長在府中持白簡 豈知天畔有青山 人歸極浦寒流廣 雁下平蕪秋野閑 舊日新亭更攜手 他鄉風景亦相關

鶯啼燕語報新年 馬邑龍堆路幾千 家住秦城鄰漢苑 心隨明月到胡天 機中錦字論長恨 樓上花枝笑獨眠 爲問元戎竇車騎 何時反斾勒燕然

洛陽新月動秋砧 瀚海沙場天半陰 出塞能全仲叔策 安親更切老萊心 漢家宮裏風雲曉 羌笛聲中雨雪深 懷袖未傳三歲字 相思空作隴頭吟

洛陽清夜白雲歸 城裏長河列宿稀 秋後見飛千里鴈 月中聞搗萬家衣 長憐西雍青門道 久別東吳黃鵠磯 借問客書何所寄 用心不啻兩鄉違

浮漲湖兮莽迢遙 川后禮兮扈予橈 橫增沃兮蓬仙延 川后福兮易予舷 月澄凝兮明空波 星磊落兮耿秋河 夜既良兮酒且多 樂方作兮奈別何

璇閨繡戶斜光入 千金女兒倚門立 橫波美目雖往來 羅袂遙遙不相及 聞道今年初避人 珊珊挂鏡長隨身 願得侍兒爲道意 後堂羅帳一相親

抽弦促柱聽秦箏 無限秦人悲怨聲 似逐春風知柳態 如隨啼鳥識花情 誰家獨夜愁燈影 何處空樓思月明 更入幾重離別恨 江南歧路洛陽城

上山下山入山谷 溪中落日留我宿 松石依依當主人 主人不在意亦足 名花出地兩重階 絕頂平天一小齋 本意由來是山水 何用相逢語舊懷

野人宿在人家少 朝見此山謂山曉 半壁仍棲嶺上雲 開簾欲放湖中鳥 獨坐長松是阿誰 再三招手起來遲 于公大笑向予說 小弟丹青能爾爲

空山歲計是胡麻 窮海無梁泛一槎 稚子唯能覓梨栗 逸妻相共老烟霞 高吟麗句驚巢鶴 閑閉春風看落花 借問省中何水部 今人幾箇屬詩家

由來那敢議輕肥 散髮行歌自採薇 逋客未能忘野興 辟書翻遣脫荷衣 家中匹婦空相笑 池上羣鷗盡欲飛 更乞大賢容小隱 益看愚谷有光輝

少小爲儒不自強 如今嬾復見侯王 覽鏡已知身漸老 買山將作計偏長 荒涼鳥獸同三逕 撩亂琴書共一牀 猶有郎官來問疾 時人莫道我佯狂

閑閑麋鹿或相隨 一兩年來鬢欲衰 琴硯共依春酒甕 雲霞覆著破柴籬 注書不向時流說 種藥空令道者知 久帶紗巾仍藉草 山中那得見朝儀

帶郭茅亭詩興饒 回看一曲倚危橋 門前山色能深淺 壁上湖光自動搖 閑花散落填書帙 戲鳥低飛礙柳條 向此隱來經幾載 如今已是漢家朝

十年木屐步苔痕 石上松間水自喧 三辟草堂仍被褐 數行書札忽臨門 臥多共息嵇康病 才劣虛同郭隗尊 亞相已能憐潦倒 山花笑處莫啼猿

天師百歲少如童 不到山中竟不逢 洗藥每臨新瀑水 步虛時上最高峰 籬間五月留殘雪 座右千年廕老松 此去人寰今遠近 回看雲壑一重重

時人多笑樂幽棲 晚起閑行獨杖藜 雲色卷舒前後嶺 藥苗新舊兩三畦 偶逢野果將呼子 屢折荆釵亦爲妻 擬共釣竿長往復 巖陵灘上勝耶溪

漫向江頭把釣竿 懶眠沙草愛風湍 莫倚善題鸚鵡賦 何須不著鵕鸃冠 腹中書籍幽時曬 肘後醫方靜處看 興發會能馳駿馬 應須直到使君灘

臥向巴山落月時 兩鄉千里夢相思 可但步兵偏愛酒 也知光祿最能詩 江頭赤葉楓愁客 籬外黃花菊對誰 跂馬望君非一度 冷猨秋鴈不勝悲

新詩海內流傳久 舊德朝中屬望勞 郡邑地卑饒霧雨 江湖天闊足風濤 松花酒熟傍看醉 蓮葉舟輕自學操 春興不知凡幾首 衡陽紙價頓能高

古都遺廟出河濆 萬代千秋仰聖君 蒲坂城邊長逝水 蒼梧野外不歸雲 寥寥象設魂應在 寂寂虞篇德已聞 向晚風吹庭下栢 猶疑琴曲韻南薰

校尉徵兵出塞西 別營分騎過龍溪 沙平虜跡風吹盡 霧失烽煙道易迷 玉靶半開鴻已落 金河欲渡馬連嘶 會當繫取天驕入 不使軍書夜刺閨

幸免低頭向府中 貴將藜藿與君同 陽雁呌霜來枕上 寒山映月在湖中 詩書何德名夫子 草木推年長數公 聞道漢家偏尚少 此身那此訪芝翁

如今相府用英髦 獨往南州肯告勞 冰水近開漁浦出 雪雲初卷定山高 木奴花映桐廬縣 青雀舟隨白露濤 使者應須訪廉吏 府中惟有范功曹

猶道樓蘭十萬師 書生匹馬去何之 臨歧未斷歸家目 望月空吟出塞詩 常欲激昂論上策 不應憔悴老明時 遙知到日逢寒食 彩筆長裾會晉祠

年來白髮欲星星 誤却生涯是一經 魏闕望中何日見 商歌奏罷復誰聽 孤根獨棄慙山木 弱質無成狀水萍 今日更須詢哲匠 不應休去老巖扃

東土苗人尚有殘 皇皇亞相出朝端 手持國憲羣僚畏 口喻天慈百姓安 禮數自憐今日絕 風流空計往年歡 誤著青袍將十載 忍令漁浦却垂竿

童年獻賦在皇州 方寸思量君與侯 萬事無成新白首 兩春虛擲對滄流 歌詩盛賦文星動 簫管新亭晦日遊 知己欲依何水部 鄉人今正賤東丘

天師百歲少如童 不到山中更不逢 洗藥每臨新瀑水 步虛時遶最高峰 籬根五月留殘雪 座右千年蔭古松 此去人寰知近遠 迴看路隔一重重

孤雲獨鶴共悠悠 萬卷經書一葉舟 楚地巢城民舍少 煙村社樹鷺湖秋 蒿萊織妾晨炊黍 隅落耕童夕放牛 年少不應辭苦節 諸生若遇亦封侯

詩家九日憐芳菊 遲客高齋瞰浙江 漢浦浪花搖素壁 西陵樹色入秋窗 木奴向熟懸金實 桑落新開瀉玉缸 四子醉時爭講德 笑論黃霸屈爲邦

我欲昇天天隔霄 我欲渡水水無橋 我欲上山山路險 我欲汲井井泉遙 越人翠被今何夕 獨立沙邊江草碧 紫燕西飛欲寄書 白雲何處逢來客

浴鮮積翠栖靈異 石洞花宮橫半空 夜光潭上明星啟 風雨壇邊樹如洗 水淹徐孺宅恆乾 繩墜洪崖井無底 主人載酒東湖陰 遙望西山三四岑

蕭子草書人不及 洞庭葉落秋風急 上林花開春露濕 花枝濛濛向水垂 見君數行之灑落 石上之松松下鶴 若把君書比仲將 不知誰在凌雲閣

春色依依惜解攜 月卿今夜泊隋堤 白沙洲上江籬長 綠樹村邊謝豹啼 遷客比來無倚仗 故人相去隔雲泥 越禽唯有南枝分 目送孤鴻飛向西

羣峰過雨澗淙淙 松下扉扃白鶴雙 香透經窗籠檜栢 雲生梵宇濕旛幢 蒲團僧定風過席 葦岸漁歌月墮江 誰悟此生同寂滅 老禪慧力得心降

鳴雁嘹嘹北向頻 淥波何處是通津 風塵海內憐雙鬢 涕淚天涯慘一身 故里音書應望絕 異鄉景物又更新 便拋印綬從歸隱 吳渚香蓴漫吐春

日長鼓腹愛吾廬 洗竹澆花興有餘 騷客空傳成相賦 晉人已負絕交書 貧居謫所誰推轂 仕向侯門恥曳裾 今日思來總皆罔 汗青功業又何如

孤舟北去暮心傷 細雨東風春草長 杳杳短亭分水陸 隆隆遠鼓集漁商 千叢野竹連湘浦 一派寒江下吉陽 欲問長安今遠近 初年塞雁有歸行

慣習干戈事鞍馬 初從少小在邊城 身微久屬千夫長 家遠多親五郡兵 嬾說疆場曾大獲 且悲年鬢老長征 寒鴻過盡殘陽裏 樓上悽悽暮角聲

老人獨坐倚官樹 欲語潸然淚便垂 陌上歸心無產業 城邊戰骨有親知 餘生尚在艱難日 長路多逢輕薄兒 綠水青山雖似舊 如今貧後復何爲

清如寒玉直如絲 世故多虞事莫期 建德津亭人別夜 新安江水月明時 爲文易老皆知苦 謫宦無名倍足悲 不學朱雲能折檻 空羞獻納在丹墀

曉隨樵客到青冥 因禮山僧宿化城 鐘梵已休初入定 有無皆離本難名 雲開半夜千林靜 月上中峰萬壑明 爲報故人雷處士 塵心終日自勞生

逸妻稚子應溝壑 歸路茫茫東去遙 涼葉下時心悄悄 空齋夢裏雨蕭蕭 星霜漸見侵華髮 生長虛聞在聖朝 知己只今何處在 故山無事別漁樵

城上高樓飛鳥齊 從公一遂躡丹梯 黃河曲盡流天外 白日輪輕落海西 玉樹九重長在夢 雲衢一望杳如迷 何心更和陽春奏 況復秋風聞戰鼙

侍臣鳴珮出西曹 鸞殿分階翊綵旄 瑞氣迴浮青玉案 日華遙上赤霜袍 花間焰焰雲旗合 鳥外亭亭露掌高 肯念萬年芳樹裏 隨風一葉在蓬蒿

質明齋祭北風微 騶馭千羣擁廟扉 玉帛纔敷雲淡淡 笙鏞未撤雨霏霏 路邊五稼添膏長 河上雙旌帶溼歸 若出敬亭山下作 何人敢和謝玄暉

蕭關掃定犬羊羣 閉閣層城白日曛 櫪上驊騮嘶鼓角 門前老將識風雲 旌旗四面寒山暎 絲管千家靜夜聞 誰道古來多簡冊 功臣唯有衛將軍

謫宦軍城老更悲 近來頻夜夢丹墀 銀杯乍滅心中火 金鑷唯多鬢上絲 繞院綠苔聞雁處 滿庭黃葉閉門時 故人高步雲衢上 肯念前程杳未期

重陽寒寺滿秋梧 客在南樓顧老夫 步蹇強登遊藻井 髮稀那更插茱萸 橫空過雨千峰出 大野新霜萬葉枯 更望尊中菊花酒 殷勤能得幾回沽

縣屬幷州北近胡 悠悠此別宦仍孤 應知史筆思循吏 莫料轅門笑魯儒 古塞草青宜牧馬 春城月暗好啼烏 彫殘貴有親仁術 梅福何須去隱吳

二毛羇旅尚迷津 萬井鶯花雨後春 宮闕參差當晚日 山河迤邐靜纖塵 和風醉裏承恩客 芳草歸時失意人 南北東西各自去 年年依舊物華新

枯松老柏仙山下 白帝祠堂枕古逵 遷客無辜祝史告 神明有喜女巫知 遙思桂浦人空去 遠過衡陽雁不隨 度嶺梅花翻向北 回看不見樹南枝

遠別悠悠白髮新 江潭何處是通津 潮聲偏懼初來客 海味唯甘久住人 漠漠煙光前浦晚 青青草色定山春 汀洲更有南迴雁 亂起聯翩北向秦

童年未解讀書時 誦得郎中數首詩 四海煙塵猶隔闊 十年魂夢每相隨 雖披雲霧逢迎疾 已恨趨風拜德遲 天下無人鑒詩句 不尋詩伯重尋誰

隔窗螢影滅復流 北風微雨虛堂秋 蟲聲竟夜引鄉淚 蟋蟀何自知人愁 四時不得一日樂 以此方悲客遊惡 寂寂江城無所聞 梧桐葉上偏蕭索

去年長至在長安 策杖曾簪獬豸冠 此歲長安逢至日 下堦遙想雪霜寒 夢隨行伍朝天去 身寄窮荒報國難 北望南郊消息斷 江頭唯有淚闌干

身欲逃名名自隨 鳳銜丹詔降茅茨 苦節難違天子命 貞心唯有老松知 回看藥竈封題密 強入蒲輪引步遲 今日巢由舊冠帶 聖朝風化勝堯時

廬陵太守近隳官 霞帔初朝五帝壇 風過鬼神延受籙 夜深龍虎衛燒丹 冰容入鏡纖埃靜 玉液添缾漱齒寒 莫遣桃花迷客路 千山萬水訪君難

洛陽岐路信悠悠 無事辭家兩度秋 日下未馳千里足 天涯徒泛五湖舟 菏衣半浸緣鄉淚 玉貌潛銷是客愁 說向長安親與故 誰憐歲晚尚淹留

憶昨青襟醉裏分 酒醒迴首愴離羣 舟移極浦城初掩 山束長江日早曛 客來有恨空思德 別後誰人更議文 常歎蘇生官太屈 應緣才似鮑參軍

不見元生已數朝 浣花溪路去菲遙 客舍早知渾寂寞 交情豈謂更蕭條 空有寸心思會面 恨無單酌遣相邀 驊驄幸自能馳驟 何惜揮鞭過柞橋

聞道鑾輿歸魏闕 望雲西拜喜成悲 寧知隴水煙銷日 再有園林秋薦時 渭水戰添亡虜血 秦人生覩舊朝儀 自慚出守辰州畔 不得親隨日月旗

霽後江城風景涼 豈堪登眺只堪傷 遠天螮蝀收殘雨 映水鸕鷀近夕陽 萬事無成空過日 十年多難不還鄉 不知何處銷茲恨 轉覺愁隨夜夜長

旌旗曉過大江西 七校前驅萬隊齊 千里政聲人共喜 三軍令肅馬前嘶 恩霑境內風初變 春入城陰柳漸低 桃李不須令更種 早知門下舊成蹊

山上青松陌上塵 雲泥豈合得相親 舉世盡嫌良馬瘦 唯君不棄臥龍貧 千金未必能移性 一諾從來許殺身 莫道書生無感激 寸心還是報恩人

長憶江頭執別時 論文未有不相思 鴈過經秋無尺素 人來終日見新詩 心思食檗何由展 家似流萍任所之 悔學秦人南避地 武陵原上又徵師

獨掩衡門秋景閑 洛陽才子訪柴關 莫嫌濁酒君須醉 雖是貧家菊也斑 同人願得長攜手 久客深思一破顏 却笑孟嘉吹帽落 登高何必上龍山

今朝歡稱玉京天 況值關東俗理年 舞態疑迴紫陽女 歌聲似遏綵雲仙 盤空雙鶴驚几劍 灑砌三花度管弦 落日香塵擁歸騎 囗風油幕動高煙

西樓見月似江城 脈脈悠悠倚檻情 萬里此情同皎潔 一年今日最分明 初驚桂子從天落 稍誤蘆花帶雪平 知稱玉人臨水見 可憐光彩有餘清

好住好住王司戶 珍重珍重李參軍 一東一西如別鶴 一南一北似浮雲 月照疎林千片影 風吹寒水萬里紋 別易會難今古事 非是余今獨與君

少年輕會復輕離 老大開心總是悲 強說前程聊自慰 未知攜手定何時 公才屈指登黃閣 匪服胡顏上赤墀 想到長安誦佳句 滿朝誰不念瓊枝

夜合花開香滿庭 夜深微雨醉初醒 遠書珍重何曾達 舊事淒涼不可聽 去日兒童皆長大 昔年親友半凋零 明朝又是孤舟別 愁見河橋酒幔青

永安宮外有祠堂 魚水恩深祚不長 角立一方初退舍 擬稱三漢更圖王 人同過隟無留影 石在窮沙尚啓行 歸蜀降吳竟何事 爲陵爲谷共蒼蒼

君爲宮保及清時 冠蓋初閑拜武遲 五色詔中宣九德 百僚班外置三師 山泉遂性休稱疾 子弟能官各受詞 不學鑄金思范蠡 乞言猶許上丹墀

杏花榆莢曉風前 雲際離離上峽船 江轉數程淹驛騎 楚曾三戶少人煙 看春又過清明節 算老重經癸巳年 幸得柱山當郡舍 在朝長詠卜居篇

漢代文明今盛明 猶將賈傅暫專城 何妨密旨先符竹 莫是除書誤姓名 蝸舍喜時春夢去 隼旟行處瘴江清 新年只可三十二 却笑潘郎白髮生

閑齋夜擊唾壺歌 試望夷門奈遠何 每聽寒笳離夢斷 時窺清鑑旅愁多 初驚宵漏丁丁促 已覺春風習習和 海內故人君最老 花開鞭馬更相過

燕燕辭巢蟬蛻枝 窮居積雨壞藩籬 夜長簷霤寒無寢 日晏廚煙溼未炊 悟主一言那可學 從軍五首竟徒爲 故人驄馬朝天使 洛下秋聲恐要知

春雨如煙又若絲 曉來昏處晚晴時 仙人掌上芙蓉沼 柱史關西松柏祠 幾許歲華銷道路 無窮王事繫戎師 迴瞻二妙非吾侶 日對三峰自有期

雪月相輝雲四開 終風助凍不揚埃 萬重瓊樹宮中接 一直銀河天上來 荆楚歲時知染翰 湘吳醇酎憶銜桮 強題縑素無顏色 鴻雁南飛早晚迴

大賢持贈一明璫 蓬蓽初驚滿室光 埋沒劍中生紫氣 塵埃瑟上動清商 荆山璞在終應識 楚國人知不是狂 莫恨伏轅身未老 會將筋力是王良

洛陽宮觀與天齊 雪淨雲消月未西 清淺乍分銀漢近 輝光漸覺玉繩低 綠醽乍熟堪聊酌 黃竹篇成好命題 應念武關山斷處 空愁簿領候晨雞

西南城上高高處 望月分明似玉鈎 朱檻人雲看鳥滅 綠楊如薺遶江流 定知有客嫌陳榻 從此無人上庾樓 今日卷簾天氣好 不勞騎馬看揚州

東風雨洗順陽川 蜀錦花開綠草田 彩雉鬬時頻駐馬 酒旗翻處亦留錢 新晴日照山頭雪 薄暮人爭渡口船 早晚到家春欲盡 今年寒食月初圓

今朝血淚問蒼蒼 不分先悲旅館喪 人送劍來歸隴上 鴈飛書去呌衡陽 還家路遠兒童小 埋玉泉深晝夜長 望盡素車秋草外 欲將身贖返魂香

雲架重樓出郡城 虹梁雅韻仲宣情 越王空置千年跡 丞相兼揚萬古名 過鳥時時衝客會 閑風往往弄江聲 謬將蹇步尋高躅 魚目驪珠豈繼明

來自三湘到五溪 青楓無樹不猨啼 名慙竹使宦情少 路隔桃源歸思迷 鵩鳥賦成知性命 鯉魚書至恨暌攜 煩君強著潘年比 騎省風流詎可齊

盡出花鈿與四隣 雲鬟剪落厭殘春 暫驚風燭難留世 便是蓮花不染身 貝葉欲翻迷錦字 梵聲初學悞梁塵 從今豔色歸空後 湘浦應無解珮人

欲眠不眠夜深淺 越鳥一聲空山遠 庭木蕭蕭落葉時 溪聲雨聲聽不辨 溪流潺潺雨習習 燈影山光滿窗入 棟里不知渾是雲 曉來但覺衣裳濕

翩翩書記早曾聞 二十年來願見君 今日相逢悲白髮 同時幾許在青雲 人從北固山邊去 水到西陵渡口分 會作王門曳裾客 爲余前謝鮑將軍

槐花落盡柳陰清 蕭索涼天楚客情 海上舊山無的信 東門歸路不堪行 身隨幻境勞多事 跡學禪心厭有名 公子道存知不棄 欲依劉表住南荆

西看疊嶂幾千重 秀色孤標此一峰 丹竈久閑荒宿草 碧溪深處有潛龍 靈仙已去空巖室 到客唯聞古寺鐘 遠對白雲幽隱在 年年不離舊杉松

南天胡馬獨悲嘶 白首相逢話鼓鼙 野戰頻年沙朔外 旌竿高與雪峰齊 扁舟遠泛輕全楚 落日愁看舊紫泥 早晚瑤階歸伏奏 獨能畫地取關西

陌上涼風槐葉凋 夕陽清露濕寒條 登樓望月楚山迥 月到南樓山獨遙 心送情人趨鳳闕 目隨陽鴈極煙霄 軒轅不重無名客 此地還能訪寂寥

年來日日春光好 今日春光好更新 獨獻菜羹憐應節 遍傳金勝喜逢人 煙添柳色看猶淺 鳥踏梅花落已頻 東閤此時聞一曲 翻令和者不勝春

佐幕臨戎旌斾間 五營無事萬家閑 風吹楊柳漸拂地 日映樓臺欲下山 綺席晝開留上客 朱門半掩擬重關 當時不敢辭先醉 誤逐羣公倒載還

侍臣何事辭雲陛 江上彈冠見雪花 望闕未承丹鳳詔 開門空對楚人家 陳琳草奏才還在 王粲登樓興不賒 高館更容塵外客 仍令歸去待瓊華

年來橈客寄禪扉 多話貧居在翠微 黃雀數聲催柳變 清溪一路踏花歸 空林野寺經過少 落日深山伴侶稀 負米到家春未盡 風蘿閑掃釣魚磯

日暮秋風吹野花 上清歸客意無涯 桃源寂寂煙霞閉 天路悠悠星漢斜 還似世人生白髮 定知仙骨變黃芽 東城南陌頻相見 應是壺中別有家

日暮山風吹女蘿 故人舟楫定如何 呂仙祠下寒砧急 帝子閣前秋水多 閩海風塵鳴戍鼓 江湖煙雨暗漁蓑 何時醉把黃花酒 聽爾南征長短歌

細雨柴門生遠愁 向來詩句若爲酬 林花落處頻中酒 海燕飛時獨倚樓 北郭晚晴山更遠 南塘春盡水爭流 可能相別還相憶 莫遣楊花笑白頭

向來攜酒共追攀 此日看雲獨未還 不見山中人半載 依然松下屋三間 峰攢仙境丹霞上 水遶漁磯綠玉灣 却望夏洋懷二妙 滿崖霜樹曉斑斑

萬里江南一布衣 早將佳句動京畿 徒聞子敬遺琴在 不見相如駟馬歸 朔雪恐迷新冢草 秋風愁老故山薇 玉堂知己能銘述 猶得精魂慰所依

謝相園西石徑斜 知君習隱暫爲家 有時出郭行芳草 長日臨池看落花 春去能忘詩共賦 客來應是酒頻賒 五年不見西山色 悵望浮雲隱落霞

亂餘城郭怕經過 到處閑門長薜蘿 用世空悲聞道淺 入山偏喜識僧多 醉歸花徑雲生履 樵罷松巖雪滿蓑 石上幽期春又暮 何時載酒聽高歌

亂餘山水半凋殘 江上逢君春正闌 針自指南天窅窅 星猶拱北夜漫漫 漢陵帝子黃金盌 晉代神仙白玉棺 回首風塵千里外 故園煙雨五峰寒

楚鄉卑濕歎殊方 鵩賦人非宅已荒 謾有長書憂漢室 空將哀些弔沅湘 雨餘古井生秋草 葉盡疎林見夕陽 過客不須頻太息 咸陽宮殿亦淒涼

紫禁迢迢宮漏鳴 夜深無語獨含情 春風鸞鏡愁中影 明月羊車夢裏聲 塵暗玉堦綦跡斷 香飄金屋篆煙清 貞心一任蛾眉妒 買賦何須問馬卿

蕭蕭白髮出宮門 羽服星冠道意存 霄漢九重辭鳳闕 雲山何處訪桃源 瑤池醉月勞仙夢 玉輦乘春却帝恩 回首吹簫天上伴 上陽花落共誰言

守歲山房迥絕緣 燈光香灺共蕭然 無人更獻椒花頌 有客同參栢子禪 已悟化城非樂界 不知今夕是何年 憂心悄悄渾忘寐 坐待扶桑日麗天

杜宇聲聲喚客愁 故園何處此登樓 落花飛絮成春夢 賸水殘山異昔遊 歌扇多情明月在 舞衣無意綵雲收 東皇去後韶華盡 老圃寒香別有秋

四十無聞嬾慢身 放情丘壑任天真 悠悠往事杯中物 赫赫時名扇外塵 短策看雲松寺晚 疎簾聽雨草堂春 山花水鳥皆知己 百遍相過不厭貧

幾年湖海挹餘芳 豈料蘭摧一夜霜 人世空傳名耿耿 泉臺杳隔路茫茫 碧窗月落琴聲斷 華表雲深鶴夢長 最是不堪回首處 九泉煙冷樹蒼蒼

方丈蕭蕭落葉中 暮天深巷起悲風 流年不盡人自老 外事無端心已空 家近小山當海畔 身留環衞蔭牆東 遙聞相訪頻逢雪 一醉寒宵誰與同

仙槎江口槎溪寺 幾度停舟訪未能 自恨頻年爲遠客 喜從異郡識高僧 雲霞色釅禪房衲 星月光涵古殿燈 何日却飛真錫返 故人丘木翳寒藤

五逢晬日今方見 置爾懷中自惘然 乍喜老身辭遠役 翻悲一笑隔重泉 欲教針線嬌難解 暫弄琴書性已便 還有蔡家殘史籍 可能分與外人傳

共稱洛邑難其選 何幸天書用不才 遙約和風新草木 且令新雪靜塵埃 臨岐有愧傾三省 別酌無辭醉百杯 明歲杏園花下集 須知春色自東來

秋滿空山悲客心 山樓晴望散幽襟 一川紅樹迎霜老 數曲清溪繞寺深 寒氣急催遙塞雁 夕風高送遠城砧 三年海上音書絕 鄉國蕭條惟夢尋

出山車騎次諸侯 坐領圖書見督郵 遶郭桑麻通淅口 滿川風景接襄州 高城鳥過方催夜 廢壘蟬鳴不待秋 聞說元規偏愛月 知君常得伴登樓

曉月朣朦映水關 水邊因到歷陽山 千艘財貨朱橋下 一曲閭閻青荻間 坦腹定逢潘令醉 上樓應伴庾公閑 歡餘若問南行計 知念天涯負米還

鳳雛聯翼美王孫 綵服戎裝擬塞垣 金鼎對筵調野膳 玉鞭齊騎引行軒 冰河一曲旌旗滿 墨詔千封雨露繁 更說務農能罷戰 敢持謌頌慶晨昏

耻將名利託交親 只向尊前樂此身 才大不應成滯客 時危且喜是閑人 高歌猶愛思歸引 醉語惟誇漉酒巾 囗囗囗囗囗囗囗 豈能偏遣老風塵

愁聽千家流水聲 相思獨向月中行 侵堦暗草秋霜重 遍郭寒山夜月明 連年客舍唯多病 數畝田園又廢耕 更送乘軺歸上國 應憐貢禹未成名

皎潔無瑕清玉壺 曉乘華幰向天衢 石建每聞宗謹孝 劉歆不敢衒師儒 諫修郊廟開宸慮 議按休徵淺瑞圖 今日攀車復何者 轅門垂白一愚夫

挺贇惠學該儒釋 袖有顏徐真草跡 一齋三請紀行詩 誚我垂鞭弄鳴鏑 寺懸金榜半山隅 石路荒涼松樹枯 虎跡印雪大如斗 閏月暮天過得無

朱幡徐轉候羣官 猨鳥無聲郡宇寬 楚國上腴收賦重 漢家良牧得人難 銅鉛滿穴山能富 鴻鴈連羣地亦寒 幾日政聲聞戶外 九江行旅得相歡

渥洼龍種散雲時 千里繁花乍別離 中有重臣承霈澤 外無輕虜犯旌旗 山川自與郊坰合 帳幕時因水草移 敢謝親賢得瓊玉 仲宣能賦亦能詩

五色香幢重復重 寶輿升座發神鐘 薝蔔名花飄不斷 醍醐法味灑何濃 九天論道當宸眷 七祖傳心合聖蹤 願比靈山前世別 多生還得此相逢

聞逐樵夫閑看棋 忽逢人世是秦時 開雲種玉嫌山淺 渡海傳書怪鶴遲 陰洞石牀微有字 古壇松樹半無枝 煩君遠示青囊籙 願得相從一問師

八龍三虎儼成行 瓊樹花開鶴翼張 且請同觀舞鸜鵒 何須竟哂食檳榔 歸時每愛懷朱橘 戲處常聞佩紫囊 謬入阮家逢慶樂 竹林因得奉壺觴

高步長裾錦帳郎 居然自是漢賢良 潘岳敘年因鬢髮 揚雄託諫在文章 九天韶樂飄寒月 萬戶香塵裛曉霜 坐見重門儼朝騎 可憐雲路獨翺翔

南宮樹色曉森森 雖有春光未有陰 鶴侶正疑芳景引 玉人那爲簿書沈 山含瑞氣偏當日 鶯逐輕風不在林 更有阮郎迷路處 萬株紅樹一溪深

金印垂鞍白馬肥 不同疏廣老方歸 三千士裏文章伯 四十年來錦繡衣 節比青松當澗直 心隨黃雀繞簷飛 鄉中賀者唯爭路 不識傳呼獬豸威

聞說中方高樹林 曙華先照囀春禽 風雲才子冶遊思 蒲柳老人惆悵心 石路青苔花漫漫 雪簷垂溜玉森森 賀君此去君方至 河水東流西日沈

飄然去謁八仙翁 自地從天香滿空 紫蓋迥標雙鶴上 語音猶在五雲中 青溪不接漁樵路 丹井唯傳草木風 歌此因思捧金液 露盤長慶漢皇宮

擲地金聲信有之 瑩然冰玉見清詞 元凱癖成官始貴 相如渴甚貌逾衰 荒園每覺蟲鳴早 華館常聞客散遲 寂寞罷琴風滿樹 幾多黃葉落蛛絲

郄公憐戇亦憐愚 忽贈金盤徑寸珠 徹底碧潭滋涸溜 壓枝紅豔照枯株 九門洞啓延高論 百辟聯行挹大儒 顧己文章非酷似 敢將幽劣俟洪爐

鬢似衰蓬心似灰 驚悲相集老相催 故友九泉留語別 逐臣千里寄書來 塵容帶病何堪問 淚眼逢秋不喜開 幸接野居宜屣步 冀君清夜一申哀

小來落托復迍邅 一辱君知二十年 舍去形骸容傲慢 引隨兄弟共團圓 羈遊不定同雲聚 薄宦相縈若網牽 他日吳公如記問 願將黃綬比青氈

野日初晴麥壠分 竹園相接鹿成羣 幾家廢井生青草 一樹繁花傍古墳 引水忽驚冰滿澗 向田空見石和雲 可憐荒歲青山下 惟有松枝好寄君

值迥逢高駐馬頻 雪晴閑看洛陽春 鶯聲報遠同芳信 柳色邀歡似故人 酒貌昔將花共豔 鬢毛今與草爭新 年來百事皆無緒 唯與湯師結淨因

機鳴舂響日暾暾 雞犬相和漢古村 數派清泉黃菊盛 一林寒露紫棃繁 衰翁正席矜新社 稚子齊襟讀古論 共說年來但無事 不知何者是君恩

病中饒淚眼常昏 聞說花開亦閉門 語少漸知琴思苦 臥多唯覺鳥聲喧 黃埃滿市圖書賤 黑霧連山虎豹尊 今日支離顧形影 向君凡在幾重恩

開園過水到郊居 共引家童拾野蔬 高樹夕陽連古巷 菊花棃葉滿荒渠 秋山近處行過寺 夜雨寒時起讀書 帝里諸親別來久 豈知王粲愛樵漁

白鳥羣飛山半晴 渚田相接有泉聲 園中曉露青叢合 橋上春風綠野明 雲影斷來峯影出 林花落盡草花生 今朝醉舞同君樂 始信幽人不愛榮

竹影朦朧松影長 素琴清簟好風涼 連春詩會煙花滿 半夜酒醒蘭蕙香 五字每將稱玉友 一尊曾不顧金囊 長沙流謫君非遠 莫遣英名負洛陽

碧霄孤鶴發清音 上宰因添望闕心 睥睨三層連步障 茱萸一朵映華簪 紅霞似綺河如帶 白露團珠菊散金 此日所從何所問 儼然冠劍擁成林

鸛鶴相呼綠野寬 鼎臣閑倚玉欄干 洪河擁沫流仍急 蒼嶺和雲色更寒 豔豔風光呈瑞歲 泠泠歌頌振琱盤 今朝醉舞共鄉老 不覺傾欹獬豸冠

峰嶂徘徊霞景新 一潭寒水絕纖鱗 朱字靈書千萬軸 蒼髯道士兩三人 芝童解說壺中事 玉管能留天上春 眼見仙丹求不得 漢家簪紱在羸身

殿有寒燈草有螢 千林萬壑寂無聲 烟凝積水龍蛇蟄 露濕空山星漢明 昏靄霧中悲世界 曙霞光裏見王城 迴瞻相好因垂淚 苦海波濤何日平

過雨開樓看晚虹 白雲相逐水相通 寒蟬噪暮野無日 古樹傷秋天有風 數穗遠煙凝壠上 一枝繁果憶山中 何言暫別東林友 惆悵人間事不同

城頭春靄曉濛濛 指望關橋滿袖風 雲騎閑嘶宮柳外 玉人愁立草花中 鐘分寺路山光綠 河繞軍州日氣紅 跡忝已成方戀賞 此時離恨與君同

東風吹雨過青山 却望千門草色閑 家在夢中何日到 春生江上幾人還 川原繚繞浮雲外 宮闕參差落照間 誰念爲儒逢世難 獨將衰鬢客秦關

美矣新成太華峰 翠蓮枝折葉重重 松陰滿澗閑飛鶴 潭影通雲暗上龍 漠漠水香風頗馥 涓涓乳溜味何濃 因聲遠報浮丘子 不奏登封時不容

雲開遠見漢陽城 猶是孤帆一日程 估客晝眠知浪靜 舟人夜語覺潮生 三湘衰鬢逢秋色 萬里歸心對月明 舊業已隨征戰盡 更堪江上鼓鼙聲

半夜中峰有磬聲 偶逢樵者問山名 上方月曉聞僧語 下路林疎見客行 野鶴巢邊松最老 毒龍潛處水偏清 願得遠公知姓字 焚香洗鉢過浮生

野寺鐘昏山正陰 亂藤高竹水聲深 田夫就餉還依草 野雉驚飛不過林 齋沫暫思同靜室 清羸已覺助禪心 寂寞日長誰問疾 料君惟取古方尋

古塔荒臺出禁牆 磬聲初盡漏聲長 雲生紫殿幡花濕 月照青山松栢香 禪室夜聞風過竹 奠筵朝啓露霑裳 誰悟威靈同寂滅 更堪砧杵發昭陽

舊國仍連五將營 儒衣何處謁公卿 波翻遠水蒹葭動 路入寒村機杼鳴 嵇康書論多歸興 謝氏家風有學名 爲問西來雨中客 空山幾處是前程

常嗟外族兄弟稀 轉覺心孤是送歸 醉掩壺觴人有淚 夢驚波浪日無輝 烹魚綠岸煙浮草 摘橘青溪露濕衣 聞說江樓長卷幔 幾回風起望胡威

九重深鎖禁城秋 月過南宮漸映樓 紫陌夜深槐露滴 碧空雲盡火星流 清風刻漏傳三殿 甲第歌鐘樂五侯 楚客病來鄉思苦 寂寥燈下不勝愁

五馬臨流待幕賓 羨君談笑出風塵 身閑就養寧辭遠 世難移家莫厭貧 天際曉山三峽路 津頭臘市九江人 何處遙知最惆悵 滿湖青草鴈聲春

登樓掩泣話歸期 楚樹荆雲發遠思 日裏揚帆聞戍鼓 舟中酹酒見山祠 西江風浪何時盡 北客音書欲寄誰 若說湓城楊司馬 知君望國有新詩

亂離無處不傷情 況復看碑對古城 路遶寒山人獨去 月臨秋水鴈空驚 顏衰重喜歸鄉國 身賤多慚問姓名 今日主人還共醉 應憐世故一儒生

露如輕雨月如霜 不見星河見鴈行 虛暈入池波自泛 滿輪當苑桂多香 春臺幾望黃龍闕 雲路寧分白玉郎 是夜巴歌應金石 豈殊螢影對清光

令伯支離晚讀書 豈知詞賦稱相如 枉逢花木無新思 拙就溪潭損舊居 禁路看山歌自緩 雲司玩月漏應疎 沈憂敢望金門召 空媿巴歈並子虛

孤客飄飄歲載華 況逢寒食倍思家 鶯啼遠墅多從柳 人哭荒墳亦有花 濁水秦渠通渭急 黃埃京洛上原斜 驅車西近長安好 宮觀參差半隱霞

十層突兀在虛空 四十門開面面風 却怪鳥飛平地上 自驚人語半天中 迴梯暗踏如穿洞 絕頂初攀似出籠 落日鳳城佳氣合 滿城春樹雨濛濛

昨辭夫子櫂歸舟 家在桐廬憶舊丘 三月暖時花競發 兩溪分處水爭流 近聞江老傳鄉語 遙見家山減旅愁 或在醉中逢夜雪 懷賢應向剡川遊

憶昨天台到赤城 幾朝仙籟耳中生 雲龍出水風聲急 海鶴鳴臯日色清 石笋半山移步險 桂花當澗拂衣輕 今來盡是人間夢 劉阮茫茫何處行

春城閑望愛睛天 何處風光不眼前 寒食花開千樹雪 清明日出萬家煙 興來促席唯同舍 醉後狂歌盡少年 聞說鶯啼却惆悵 詩成不見謝臨川

楮爲冠子布爲裳 吞得丹霞壽最長 混俗性靈常樂道 出塵風格早休糧 枕中經妙誰傳與 肘後方新自寫將 百尺松梢幾飛步 鶴棲板上禮虛皇

鸛雀樓西百尺檣 汀洲雲樹共茫茫 漢家簫鼓空流水 魏國山河半夕陽 事去千年猶恨速 愁來一日即爲長 風煙倂起思歸望 遠目非春亦自傷

忽聞此夜攜琴宿 遂歎常時塵吏喧 庭木已衰空月亮 城砧自急對霜繁 猶持副節留軍府 未薦高詞直掖垣 誰問南飛長繞樹 官微同在謝公門

北風吹雁數聲悲 況指前林是別時 秋草不堪頻送遠 白雲何處更相期 山隨匹馬行看暮 路入寒城獨去遲 爲向東州故人道 江淹已擬惠休詩

路至牆垣問樵者 顧予云是太真宮 太真血染馬蹄盡 朱閣影隨天際空 丹壑不聞歌吹夜 玉堦唯有薜蘿風 世人莫重霓裳曲 曾致干戈是此中

金甲銀旌盡已回 蒼茫羅袖隔風埃 濃香猶自隨鸞輅 恨魄無由離馬嵬 南內真人悲帳殿 東溟方士問蓬萊 唯留坡畔彎環月 時送殘輝入夜臺

綠楊著水草如煙 舊是胡兒飲馬泉 幾處吹笳明月夜 何人倚劒白雲天 從來凍合關山路 今日分流漢使前 莫遣行人照容鬢 恐驚憔悴入新年

一國沙彌獨解詩 人人道勝惠林師 先皇詔下徵還日 今上龍飛入內時 看月憶來松寺宿 尋花思作杏溪期 因論佛地求心地 秪說常吟是住持

青春都尉最風流 二十功成便拜侯 金距鬬雞過上苑 玉鞭騎馬出長楸 熏香荀令偏憐少 傅粉何郎不解愁 日暮吹簫楊柳陌 路人遙指鳳凰樓

方塘似鏡草芊芊 初月如鉤未上弦 新開金埒看調馬 舊賜銅山許鑄錢 楊柳入樓吹玉笛 芙蓉出水妬花鈿 今朝都尉如相顧 願脫長裾學少年

愁心一倍長離憂 夜思千重戀舊遊 秦地故人成遠夢 楚天涼雨在孤舟 諸溪近海潮皆應 獨樹邊淮葉盡流 別恨轉深何處寫 前程唯有一登樓

成名不遂雙旌遠 主印還爲一郡雄 赤葉黃花隨野岸 青山白水映江楓 巴人夜語孤舟裏 越鳥春啼萬壑中 聞說古書多未校 肯令才子久西東

南入商山松路深 石牀溪水晝陰陰 雲中採藥隨青節 洞裏耕田映綠林 直上煙霞空舉手 迴經丘壠自傷心 武陵花木應長在 願與漁人更一尋

謝家門館似山林 碧石青苔滿樹陰 乳鵲眄巢花巷靜 鳴鳩鼓翼竹園深 桔槔轉水兼通藥 方丈留僧共聽琴 獨有野人箕踞慣 過君始得一長吟

青青麥壠白雲陰 古寺無人新草深 乳燕拾泥依古井 鳴鳩拂羽歷花林 千年駁蘚明山履 萬尺垂蘿入水心 一臥漳濱今欲老 誰知才子忽相尋

適來世上豈緣名 適去人間豈爲情 古寺山中幾日到 高松月下一僧行 雲陰鳥道苔方合 雪映龍潭水更清 法主欲歸須有說 門人流淚厭浮生

姓氏不書高士傳 形神自得逸人風 已傳花洞將秦接 更指茅山與蜀通 嬾說歲年齊絳老 甘爲鄉曲號涪翁 終朝賣卜無人識 敝服徒行入市中

高僧居處似天台 錫杖銅瓶對綠苔 竹巷雨晴春鳥囀 山房日午老人來 園中鹿過椒枝動 潭底龍遊水沫開 獨夜焚香禮遺像 空林月出始應迴

鳥鳴花發空山裏 衡岳幽人藉草時 既近淺流安筆硯 還因平石布蓍龜 千尋楚水橫琴望 萬里秦城帶酒思 聞說潘安方寓直 與君相見漸難期

漢主金門正召才 馬卿多病自遲迴 舊山蹔別老將至 芳草欲闌歸去來 雲在高天風會起 年如流水日長催 知君素有棲禪意 歲晏蓬門遲爾開

南陌晴雲稍變霞 東風動柳水紋斜 園林帶雪潛生草 桃李雖春未有花 幸接上賓登鄭驛 羞爲長女似黃家 今朝一望還成暮 欲別芳菲戀歲華

頭白禪師何處還 獨開蘭若樹林間 鬼因巫祝傳移社 神見天人請施山 猛虎聽經金磬動 獼猴獻蜜雪窗閒 新齋結誓如相許 願與雷宗永閉關

玉壘城邊爭走馬 銅鞮市裏共乘舟 鳴環動珮恩無盡 掩袖低巾淚不流 疇昔將歌邀客醉 如今欲舞對君羞 忍懷賤妾平生曲 獨上襄陽舊酒樓

名卿步月正淹留 上客裁詩怨別遊 素魄近成班女扇 清光遠似庾公樓 嬋娟更稱凭高望 皎潔能傳自古愁 盈手入懷皆不見 陽春曲麗轉難酬

漢家採使不求聲 自慰文章道欲行 毛遂登門雖異賞 韓非入傳濫齊名 雲歸暫愛青山出 客去還愁白髮生 年少奉親皆願達 敢將心事向玄成

舊住衡山曾夜歸 見君江客憶荆扉 星沉嶺上人行早 月過湖西鶴唳稀 弱竹萬株頻礙幘 新泉數步一褰衣 今來唯有禪心在 鄉路翻成向翠微

少尋道士居嵩嶺 晚事高僧住沃洲 齒發未知何處老 身名且被外人愁 欲隨山水居茅洞 已有田園在虎丘 獨怪子猷緣掌馬 雪時不肯更乘舟

青楓樹裏宣城郡 獨佐諸侯上板橋 江客亦能傳好信 山僧多解說南朝 雲陰出浦看帆小 草色連天見雁遙 別有空園落桃杏 知將絲組繫蘭橈

曾將數騎過桑乾 遙對單于飭馬鞍 塞北征兒諳用劍 關西宿將許登壇 田園蕪沒歸耕晚 弓箭開離出獵難 唯有老身如刻畫 猶期聖主解衣看

半夜中峰有磬聲 偶尋樵者問山名 上方月曉聞僧語 下界林疎見客行 野鶴巢邊松最老 毒龍潛處水偏清 願得遠山知姓字 焚香洗鉢過餘生

新參將相事營平 錦帶騂弓結束輕 曉上關城吟畫角 暗馳羗馬發支兵 回中地近風常急 鄜畤年多草自生 近喜扶陽係戎相 從來衞霍笑長纓

憐君此去過居延 古塞黃雲共渺然 沙闊獨行尋馬跡 路迷遙指戍樓煙 夜投孤店愁吹笛 朝望行塵避控弦 聞有故交今從騎 何須著論更言錢

細雨晴深小苑東 春雲開氣逐光風 雄兒走馬神光上 靜女看花佛寺中 書劒學多心欲嬾 田園荒廢望頻空 南歸路極天連海 惟有相思明月同

欲就東林寄一身 尚憐兒女未成人 柴門客去殘陽在 藥圃蟲喧秋雨頻 近水方同梅市隱 曝衣多笑阮家貧 深山蘭若何時到 羨與閑雲作四鄰

閉門不出自焚香 擁褐看山歲月長 雨後綠苔生石井 秋來黃葉遍繩牀 身閑何處無真性 年老曾言隱故鄉 更說本師同學在 幾時攜手見衡陽

迢遰山河擁帝京 參差宮殿接雲平 風吹曉漏經長樂 柳帶晴煙出禁城 天淨笙歌臨路發 日高車馬隔塵行 獨有淺才甘未達 多慙名在魯諸生

微才空覺滯京師 末學曾爲叔父知 雪裏題詩偏見賞 林間飲酒獨令隨 遊客盡傷春色老 貧居還惜暮陰移 欲歸江海尋山去 願報何人得桂枝

荒原空有漢宮名 衰草茫茫雉堞平 連雁下時秋水在 行人過盡暮煙生 西陵歌吹何年絕 南陌登臨此日情 故事悠悠不可問 寒禽野水自縱橫

獨遊野徑送芳菲 高竹林居接翠微 綠岸草深蟲入徧 青藂花盡蝶來稀 珠荷薦果香寒簟 玉柄搖風滿夏衣 蓬蓽永無車馬到 更當齋夜憶玄暉

擁褐安居南岳頭 白雲高寺見衡州 石窗湖水搖寒月 楓樹猨聲報夜秋 講席舊逢山鳥至 梵經初向竺僧求 垂垂身老將傳法 因下人間逐北遊

春山古寺遶滄波 石磴盤空鳥道過 百丈金身開翠壁 萬龕燈焰隔煙蘿 雲生客到侵衣溼 花落僧禪覆地多 不與方袍同結社 下歸塵世竟如何

白石先生眉髮光 已分甜雪飲紅漿 衣巾半染煙霞氣 語笑兼和藥草香 茅洞玉聲流暗水 衡山碧色暎朝陽 千年城郭如相問 華表峩峩有夜霜

紫鳳朝銜五色書 陽春忽布網羅除 已將心變寒灰後 豈料光生腐草餘 建水風煙收客淚 杜陵花竹夢郊居 勞君故有詩相贈 欲報瓊瑤恨不如

重城洞啓肅秋煙 共說羊公在鎮年 鞞鼓暗驚林葉落 旌旗遙拂雁行偏 石過橋下書曾受 星降人間夢已傳 謫吏何能沐風化 空將歌頌拜車前

柴桑官舍近東林 兒稚初髫即道心 側寄繩牀嫌凭几 斜安苔幘嬾穿簪 高僧靜望山僮逐 走吏喧來水鴨沈 翠竹黃花皆佛性 莫教塵境誤相侵

綠槐垂穗乳烏飛 忽憶山中獨未歸 青鏡流年看髮變 白雲芳草與心違 乍逢酒客春遊慣 久別林僧夜坐稀 昨日聞君到城闕 莫將簪弁勝荷衣

五柳茅茨楚國賢 桔槔蔬圃水涓涓 黃花寒後難逢蝶 紅葉晴來忽有蟬 韓康助採君臣藥 支遁同看內外篇 爲問潛夫空著論 如何侍從賦甘泉

趨陪禁掖雁行隨 遷放江潭鶴髮垂 素浪遙疑太液水 青楓忽似萬年枝 嵩南春遍愁魂夢 壺口雲深隔路岐 共望漢朝多沛澤 蒼蠅早晚得先知

煙蕪滿洞青山遶 幢節飄空紫鳳飛 金闕乍看迎日麗 玉簫遙聽隔花微 多開石髓供調膳 時御霓裳奉易衣 莫學遼東華表上 千年始欲一迴歸

太一天壇天柱西 垂蘿爲幌石爲梯 前登靈境青霄絕 下視人間白日低 松籟萬聲和管磐 丹光五色雜虹蜺 春山一入尋無路 鳥響煙深水滿溪

日暖風微南陌頭 青田紅樹起春愁 伯勞相逐行人別 岐路空歸野水流 徧地尋僧同看雪 誰期載酒共登樓 爲言惆悵嵩陽寺 明月高松應獨遊

數年湖上謝浮名 竹杖紗巾遂性情 雲外有時逢寺宿 日西無事傍江行 陶潛縣裏看花發 庾亮樓中對月明 誰念獻書來萬里 君王深在九重城

訟堂寂寂對煙霞 五柳門前聚曉鵶 流水聲中視公事 寒山影裏見人家 觀風競美新爲政 計日還知舊觸邪 可惜陶潛無限酒 不逢籬菊正開花

靈臺暮宿意多違 木落花開羨客歸 江海幾時傳錦字 風塵不覺化緇衣 山陽會裏同人少 灞曲農時故老稀 幸得漢皇容直諫 憐君未遇覺人非

梅花嶺裏見新詩 感激情深過楚詞 平子四愁今莫比 休文八詠自同時 萍鄉露冕真堪惜 鳳沼鳴珂已訝遲 才子風流定難見 湖南春草但相思

舊書稍稍出風塵 孤客逢秋感此身 秦地謬爲門下客 淮陰徒笑市中人 也聞阮籍尋常醉 見說陳平不久貧 幸有故人茅屋在 更將心事問情親

玄成世業紫真官 文似相如貌勝潘 鴻鴈南飛人獨去 雲山一別歲將闌 清淮水急桑林晚 古驛霜多柿葉寒 瓊樹相思何日見 銀鉤數字莫爲難

王門別後到滄洲 帝里相逢俱白頭 自歡馬卿常帶疾 還嗟李廣不封侯 棠梨宮裏瞻龍衮 細柳營中著虎裘 想到滑臺桑葉落 黃河東注杏園秋

聞君作尉向江潭 吳越風煙到自諳 客路尋常經竹徑 人家大底傍山嵐 緣溪花木偏宜遠 避地衣冠盡向南 惟有夜猨啼海樹 思鄉望北意難堪

皂蓋春風自越溪 獨尋芳樹桂陽西 遠水浮雲隨馬去 空山弱篠向雲低 遙知異政荆門北 舊許新詩康樂齊 萬里相思在何處 九疑殘雪白猿啼

江邊盡日雉鳴飛 君向白田何日歸 楚地蒹葭連海逈 隋朝楊柳映堤稀 津樓故市無行客 山館空庭閉落暉 試問疲人與征戰 使君雙淚定沾衣

中歲分符典石城 兩朝趨陛謁承明 闕下昨承歸老疏 天南今切去鄉情 親知握手三秋別 几杖扶身萬里行 伯道暮年無嗣子 欲將家事託門生

同人永日自相將 深竹閒園偶辟疆 已被秋風教憶鱠 更聞寒雨勸飛觴 歸心莫問三江水 旅服徒沾九日霜 醉裏欲尋騎馬路 蕭條幾處有垂楊

春來游子傍歸路 時有白雲遮獨行 水流亂赴石潭響 花開不知山樹名 誰家魚網求鮮食 幾處人煙事火耕 昨日已嘗村酒熟 一杯思與孟嘉傾

閒園柳綠井桃紅 野徑荒墟左右通 清逈獨連江水北 芳菲更似洛城東 時看雨歇人歸岫 每覺潮來樹起風 聞道金門堪避世 何須身與海鷗同

孤雲獨鶴自悠悠 別後經年尚泊舟 漁父致詞相借問 仙郎能賦許依投 折芳遠計三春草 乘興閒看萬里流 莫怪杜門頻乞假 不堪扶病拜龍樓

晚節聞君道趣深 結茅栽樹近東林 禪師幾度曾摩頂 高士何年更發心 北渚三更聞過鴈 西城萬木動寒砧 不見支公與玄度 相思擁膝坐長吟

天山路傍一株梅 年年花發黃雲下 昭君已歿漢使回 前後征人惟繫馬 日夜風吹滿隴頭 還隨隴水東西流 此花若近長安路 九衢年少無攀處

戴勝誰與爾爲名 木中作窠牆上鳴 聲聲催我急種轂 人家向田不歸宿 紫冠采采褐羽斑 銜得蜻蜓飛過屋 可憐白鷺滿綠池 不如戴勝知天時

嫁時明鏡老猶在 黃金鏤畫雙鳳背 憶昔咸陽初買來 燈前自繡芙蓉帶 十年不開一片鐵 長向暗中梳白髮 今日後牀重照看 生死終當此長別

主人一去池水絕 池鶴散飛不相別 青天漫漫碧水重 知向何山風雪中 萬里雖然音影在 兩心終是死生同 池邊巢破松樹死 樹頭年年烏生子

新婦去年腁手足 衣不暇縫蠶廢簇 白頭使我憂家事 還如夜裏燒殘燭 當初爲取傍人語 豈道如今自辛苦 在時縱嫌織絹遲 有絲不上鄰家機

我家家西老棠樹 須晴即晴雨即雨 四時八節上杯盤 願神莫離神處所 男不着丁女在舍 官事上下無言語 老身長健樹婆娑 萬歲千年作神主

隱靜靈仙寺天鑿 杯度飛來建巖壑 五峰直上插銀河 一澗當空瀉寥廓 崆峒黯淡碧琉璃 白雲吞吐紅蓮閣 不知勢壓天幾重 鐘聲常聞月中落

三朝行坐鎮相隨 今上春宮見小時 脫下御衣先賜著 進來龍馬每教騎 長承密旨歸家少 獨奏邊機出殿遲 自是姓同親向說 九重爭得外人知

高樹蟬聲秋巷裏 朱門冷靜似閑居 重裝墨畫數莖竹 長著香薰一架書 語笑侍兒知禮數 吟哦野客任狂疎 就中愛讀英雄傳 欲立功勳恐不如

瘴雲梅雨不成泥 十里津樓壓大堤 蜀女下沙迎水客 巴童傍驛賣山雞 寺多紅藥燒人眼 地足青苔染馬蹄 夜半獨眠愁在遠 北看歸路隔蠻溪

膩如雲母輕如粉 豔勝香黃薄勝蟬 點綠斜蒿新葉嫩 添紅石竹晚花鮮 鴛鴦比翼人初帖 蛺蝶重飛樣未傳 況復蕭郎有情思 可憐春日鏡臺前

江陵少尹好閑官 親故皆來勸自寬 無事日長貧不易 有才年少屈終難 沙頭欲買紅螺盞 渡口多呈白角盤 應向章華臺下醉 莫衝雲雨夜深寒

塵到朝元邊使急 千官夜發六龍回 輦前月照羅衫淚 馬上風吹蠟燭灰 公主妝樓金鎖澀 貴妃湯殿玉蓮開 有時雲外聞天樂 知是先皇沐浴來

仙居五里外門西 石路親回御馬蹄 天使來栽宮裏樹 羅衣自買院前溪 野牛行傍澆花井 本主分將灌藥畦 樓上鳳皇飛去後 白雲紅葉屬山雞

高亭望見長安樹 春草岡西舊院斜 光動綠煙遮岸行 粉開紅豔塞溪花 野泉聞洗親王馬 古柳曾停貴主車 妝閣書樓傾側盡 雲山新賣與官家

少年因病離天仗 乞得歸家自養身 買斷竹溪無別主 散分泉水與新鄰 山頭鹿下長驚犬 池面魚行不怕人 鄉使到來常欵語 還聞世上有功臣

精思堂上畫三身 回作仙宮度美人 賜額御書金字貴 行香天樂羽衣新 空廊鳥啄花甎縫 小殿蟲緣玉像塵 頭白女冠猶說得 薔薇不似已前春

秦時桃樹滿山坡 騎鹿先生降大羅 路盡溪頭逢地少 門連內裏見天多 荒泉壞簡朱砂暗 古塔殘經篆字訛 聞說開元齋醮日 曉移行漏帝親過

逍遙翁在此裴回 帝改溪名起石臺 車馬到春常借問 子孫因選暫歸來 稀疎野竹人移折 零落蕉花雨打開 無主青山何所直 賣供官稅不如灰

山客長須少在時 溪中放鶴洞中碁 生金有氣尋還遠 仙藥成窠見即移 莫爲無家陪寺食 應緣將米寄人炊 從頭石上留名去 獨向南峰問老師

青崖白石夾城東 泉脈鐘聲內裏通 地壓龍蛇山色別 屋連宮殿匠名同 簷燈經夏紗籠黑 溪葉先秋臘樹紅 天子親題詩總在 畫扉長鏁碧龕中

上方臺殿第三層 朝壁紅窗日氣凝 煙霧開時分遠寺 山川晴處見崇陵 沙灣漾水圖新粉 綠野荒阡暈色繒 莫說城南月燈閣 自諸樓看總難勝

隋朝舊寺楚江頭 深謝師僧引客遊 空賞野花無過夜 若看琪樹即須秋 紅珠落地求誰與 青角垂階自不收 願乞野人三兩粒 歸家將助小庭幽

三年說戒龍宮裏 巡禮還來向水行 多愛貧窮人遠請 長修破落寺先成 秋天盆底新荷色 夜地房前小竹聲 僧院不求諸處好 轉經唯有一窗明

欲明天色白漫漫 打葉穿簾雪未乾 薄落堦前人踏盡 差池樹裏鳥銜殘 旋銷迎暖沾牆少 斜舞遮春到地難 勞動更裁新樣綺 紅燈一夜剪刀寒

愛仙無藥住溪貧 脫却山衣事漢臣 夜半聽雞梳白髮 天明走馬入紅塵 村童近去嫌腥食 野鶴高飛避俗人 勞動先生遠相示 別來弓箭不離身

三軍江口擁雙旌 虎帳長開自教兵 機鏁惡徒狂寇盡 恩驅老將壯心生 水門向晚茶商鬧 橋市通宵酒客行 秋日梁王池閣好 新歌散入管絃聲

同受艱難驃騎營 半年中聽揭槍聲 草頭送酒驅村樂 賊裏看花著探兵 講易工夫尋已聖 說詩門戶別來情 薦書自入無消息 賣盡寒衣却出城

五色箱中絳服春 笏花成就白魚新 看宣賜處驚回眼 著謝恩時便稱身 瑞草唯承天上露 紅鸞不受世間塵 翰林同賀文章出 驚動茫茫下界人

人皆欲得長年少 無那排門白髮催 一向破除愁不盡 百方回避老須來 草堂未辦終須置 松樹難成亦且栽 瀝酒願從今日後 更逢二十度花開

癡頑終日羨人閑 却喜因官得近山 斜對寺樓分寂寂 遠從溪路借潺潺 眇身多病唯親藥 空院無錢不要關 文案把來看未會 雖書一字甚慙顏

因依老宿發心初 半學修心半讀書 雪後每常同席臥 花時未省兩山居 獵人箭底求傷雁 釣戶竿頭乞活魚 一向風塵取煩惱 不知衰病日難除

尋春何事却悲涼 春到他鄉憶故鄉 秦女洞桃欹澗碧 楚王堤柳舞煙黃 波濤入夢家山遠 名利關身客路長 不似冥心叩塵寂 玉編金軸有仙方

一別京華年歲久 卷中多見嶺南詩 聲名已壓衆人上 愁思未平雙鬢知 江郡遷移猶遠地 仙官榮龐是分司 青天白日當頭上 會有求閑不得時

旌旗坐鎮蜀江雄 帝命重開舊閤崇 襃貶唐書天曆上 捧持堯日慶雲中 孤情逈出鸞皇遠 健思潛搜海嶽空 長得蕭何爲國相 自西流水盡朝宗

傳封三世盡河東 家占中條第一峰 旱歲天教作霖雨 明時帝用補山龍 草開舊路沙痕在 日照新池鳳跡重 卑散自知霄漢隔 若爲門下賜從容

小松雙對鳳池開 履跡衣香逼上台 天意皆從彩毫出 宸心盡向紫煙來 非時玉案呈宣旨 每日金堦謝賜回 仙侶何因記名姓 縣丞頭白走塵埃

學士金鑾殿後居 天中行坐侍龍輿 承恩不許離牀謝 密詔常教倚案書 馬上喚遮紅觜鴨 船頭看釣赤鱗魚 閑曹散吏無相識 猶記荆州拜謁初

青蛾不得在牀前 空室焚香獨自眠 功證詩篇離景象 藥成官位屬神仙 閑過寺觀長衝夜 立送封章直上天 近見蘭臺諸吏說 御詩新集未教傳

合歸蘭署已多時 上得金梯亦未遲 兩省郎官開道路 九州山澤屬曹司 諸生拜別收書卷 舊客看來讀制詞 殘著幾丸仙藥在 分張還遣病夫知

承恩新拜上將軍 當直巡更近五雲 天下表章經院過 宮中語笑隔牆聞 密封計策非時奏 別賜衣裳到處薰 向晚臨堦看號簿 眼前風景任支分

初從學院別先生 便領偏師得戰名 大小獨當三百陣 縱橫祗用五千兵 回殘匹帛歸天庫 分好旌旗入禁營 自執金吾長上直 蓬萊宮裏夜巡更

書生難得是金吾 近日登科記總無 半夜進儺當玉殿 未明排仗到銅壺 朱牌面上分官契 黃紙頭邊押勅符 恐要蕃中新道路 指揮重畫五城圖

擬報平生未殺身 難離門館起居頻 不看匣裏釵頭古 猶戀機中錦樣新 一旦甘爲漳岸老 全家却作杜陵人 朝天路在驪山下 專望紅旗拜舊塵

年少平戎老學仙 表求骸骨乞生全 不堪腰下懸金印 已向雲西寄玉田 旄節抱歸官路上 公卿送到國門前 人間雞犬同時去 遙聽笙歌隔水煙

杏花壇上授書時 不廢中庭趂蝶飛 暗寫五經收部秩 初年七歲著衫衣 秋堂白髮先生別 古巷青襟舊伴歸 獨向鳳城持薦表 萬人叢裏有光輝

回天轉地是將軍 扶助春宮上五雲 撫背恩雖同骨肉 擁旄名未敵功勳 盡收壯勇填兵數 不向蕃渾奪馬羣 閑即單于臺下獵 威聲直到海西聞

鄱陽太守是真人 琴在牀頭籙在身 曾向先皇邊諫事 還應上帝處稱臣 養生自有年支藥 稅戶應停月進銀 淨掃水堂無侍女 下街唯共鶴殷勤

髭鬚雖白體輕健 九十三來却少年 問事愛知天寶裏 識人皆是武皇前 玉裝劒珮身長帶 絹寫方書子不傳 侍女常時教合藥 亦聞私地學求仙

百代功勳一日成 三年五度換雙旌 閑來不對人論戰 難處長先自請行 旗下可聞誅敗將 陣頭多是用降兵 當朝面受新恩去 算料妖星不敢生

渾身著箭瘢猶在 萬槊千刀總過來 輪劒直衝生馬隊 抽旗旋踏死人堆 聞休鬬戰心還癢 見說煙塵眼即開 泪滴先皇堦下土 南衙班裏趁朝回

玉皇符詔下天壇 玳瑁頭簪白角冠 鶴遣院中童子養 鹿憑山下老人看 法成不怕刀槍利 體實常欺石榻寒 能斷世間腥血昧 長生只要一丸丹

松樹當軒雪滿地 青山掩障碧紗幮 鼠來案上常偷水 鶴在牀前亦看碁 道士寫將行氣法 家童授與步虛詞 世間有似君應少 便乞從今作我師

最是城中閑靜處 更回門向寺前開 雲山且喜重重見 親故應須得得來 借倩學生排藥合 留連處士乞松栽 自君移到無多日 牆上人名滿綠苔

鳥聲真似深山裏 平地人間自不同 春圃紫芹長卓卓 暖泉青草一叢叢 松臺前後花皆別 竹崦高低水盡通 細問來時從近遠 溪名載入縣圖中

漢家都護邊頭沒 舊將麻衣萬里迎 陰地背行山下火 風天錯到磧西城 單于送葬還垂淚 部曲招魂亦道名 却入杜陵秋巷裏 路人來去讀銘旌

鳳皇樓閣連宮樹 天子崔郎自愛貧 金埒減添栽藥地 玉鞭平與賣書人 家中弦管聽常少 分外詩篇看即新 一月一回陪內宴 馬蹄猶壓踏香塵

上清道士未昇天 南岳中華作散仙 書賣八分通字學 丹燒九轉定人年 修行近日形如鶴 導引多時骨似綿 想向諸山尋禮遍 却回還守老君前

休梳叢鬢洗紅妝 頭戴芙蓉出未央 弟子抄將歌遍疊 宮人分散舞衣裳 問師初得經中字 入靜猶燒內裏香 發願蓬萊見王母 却歸人世施仙方

聖朝齊賀說逢殷 霄漢無雲日月真 金鼎調和天膳美 瑤池沐浴賜衣新 兩河開地山川正 四海休兵造化仁 曾向山東爲散吏 當今竇憲是賢臣

紫煙樓閣碧紗亭 上界詩仙獨自行 奇險驅回還寂寞 雲山經用始鮮明 藕綃紋縷裁來滑 鏡水波濤濾得清 昏思願因秋露洗 幸容堦下禮先生

近移松樹初栽藥 經帙書籤一切新 鋪設暖房迎道士 支分閑院著醫人 買來高石雖然貴 入得朱門未免貧 惟有好詩名字出 倍教年少損心神

除書亦下屬微班 喚作官曹便不閑 檢案事多關市井 聽人言志在雲山 病童喚著唯行慢 老馬鞭多轉放頑 此去仙宮無一里 遙看松樹衆家攀

唐州將士死生同 盡逐雙旌舊鎮空 獨破淮西功業大 新除隴右世家雄 知時每笑論兵法 識勢還輕立戰功 次第各分茅土貴 殊勳併在一門中

二年同在華清下 入縣門中最近鄰 替飲觥籌知戶小 助成書屋見家貧 夜碁臨散停分客 朝浴先回各送人 僮僕使來傳語熟 至今行酒校殷勤

枯桂衰蘭一遍春 唯將道德定君臣 施行聖澤山川潤 圖畫天文彩色新 開閣覆看祥瑞曆 封名直進薜蘿人 應憐老病無知己 自別溪中滿鬢塵

初移古寺正南方 靜是浮山遠是莊 人定猶行背街鼓 月高還去打僧房 新詩欲寫中朝滿 舊卷常抄外國將 閑出天門醉騎馬 可憐蓬閣秘書郎

五侯三任未相稱 頭白如絲作縣丞 錯判符曹羣吏笑 亂書巖石一山憎 自知酒病衰腸怯 遙怕春殘百鳥凌 年少力生猶不敵 況加顦顇悶騰騰

萬事風吹過耳輪 貧兒活計亦曾聞 偶逢新語書紅葉 難得閑人話白雲 霜下野花渾著地 寒來溪鳥不成羣 病多體痛無心力 更被頭邊藥氣熏

每箇樹邊消一日 遶池行匝又須行 異花多是非時有 好竹皆當要處生 斜豎小橋看島勢 遠移山石作泉聲 浮萍著岸風吹歇 水面無塵晚更清

平陽池館枕秦川 門鎖南山一朵煙 素柰花開西子面 綠榆枝散沈郎錢 裝簷玳瑁隨風落 傍岸鵁鶄逐暖眠 寂寞空餘歌舞地 玉簫聲絕鳳歸天

皇帝施錢修此院 半居天上半人間 丹梯暗出三重閣 古像斜開一面山 松柏自穿空地少 川原不稅小僧閑 行香天使長相續 早起離城日午還

縣在華清宮北面 曉看樓殿正相當 慶雲出處依時報 御果呈來每度嘗 臘月近湯泉不凍 夏天臨渭屋多涼 兩衙早被官拘束 登閣巡溪亦屬忙

窗戶風涼四面開 陶公愛晚上高臺 中庭不熱青山入 野水初晴白鳥來 靜思道心緣境熟 麤疎文字見詩回 諸生圍遶新篇讀 玉闕仙宮少此才

桃花百葉不成春 鶴壽千年也未神 秦隴州緣鸚鵡貴 王侯家爲牡丹貧 歌頭舞遍回回別 鬢樣眉心日日新 鼓動六街騎馬出 相逢總是學狂人

衰門海內幾多人 滿眼公卿總不親 四授官資元七品 再經婚娶尚單身 圖書亦爲頻移盡 兄弟還因數散貧 獨自在家長似客 黃昏哭向野田春

香熏羅幕暖成煙 火照中庭燭滿筵 整頓舞衣呈玉腕 動搖歌扇露金鈿 青蛾側座調雙管 彩鳳斜飛入五弦 雖是沂公門下客 爭將肉眼看雲天

早入公門到夜歸 不因寒食少閑時 顛狂遶樹猿離鏁 跳躑緣岡馬斷羈 酒汙衣裳從客笑 醉饒言語覓花知 老來自喜身無事 仰面西園得詠詩

蓬萊春雪曉猶殘 點地成花遶百官 已傍祥鸞迷殿角 還穿瑞草入袍襴 無多白玉階前濕 積漸青松葉上乾 粉畫南山稜郭出 初晴一半隔雲看

宮鴉棲定禁槍攢 樓殿深嚴月色寒 進狀直穿金戟槊 探更先傍玉鉤欄 漏傳五點班初合 鼓動三聲仗已端 遙見正南宣不坐 新栽松樹喚人看

霏霏漠漠遶皇州 銷雪欺寒不自由 先向紅妝添曉夢 爭來白髮送新愁 暖催衣上縫羅勝 晴報窗中點綵毬 每度暗來還暗去 今年須遣蝶遲留

日日春風階下起 不吹光彩上寒株 師教絳服禳衰月 妻許青衣侍病夫 健羨人家多力子 祈求道士有神符 世間方法從誰問 臥處還看藥草圖

上陽花木不曾秋 洛水穿宮處處流 畫閣紅樓宮女笑 玉簫金管路人愁 幔城入澗橙花發 玉輦登山桂葉稠 曾讀列仙王母傳 九天未勝此中遊

露濃煙重草萋萋 樹映闌干柳拂堤 一院落花無客醉 半窗殘月有鶯啼 芳筵想像情難盡 故榭荒涼路欲迷 風景宛然人自改 却經門外馬頻嘶

盡日吟詩坐忍飢 萬人中覓似君稀 僮眠冷榻朝猶臥 驢放秋田夜不歸 傍暖旋收紅落葉 覺寒猶著舊生衣 曲江池畔時時到 爲愛鸕鷀雨後飛

休看小字大書名 向日持經眼却明 時過無心求富貴 身閑不夢見公卿 因尋寺裏薰辛斷 自別城中禮數生 斜月照房新睡覺 西峰半夜鶴來聲

江上數株桑棗樹 自從離亂更荒涼 那堪旅館經殘臘 秪把空書寄故鄉 典盡客衣三尺雪 鍊精詩句一頭霜 故人多在芙蓉幕 應笑孜孜道未光

馬上將余向絕域 厭生求死死不得 戎羯腥膻豈是人 豺狼喜怒難姑息 行盡天山足霜霰 風土蕭條近胡國 萬里重陰鳥不飛 寒沙莽莽無南北

如羇囚兮在縲絏 憂慮萬端無處說 使余刀兮剪余髮 食余肉兮飲余血 誠知殺身願如此 以余爲妻不如死 早被蛾眉累此身 空悲弱質柔如水

山川路長誰記得 何處天涯是鄉國 自從驚怖少精神 不覺風霜損顏色 夜中歸夢來又去 朦朧豈解傳消息 漫漫胡天叫不聞 明明漢月應相識

水頭宿兮草頭坐 風吹漢地衣裳破 羊脂沐髮長不梳 羔子皮裘領仍左 狐襟貉袖腥復膻 晝披行兮夜披臥 氈帳時移無定居 日月長兮不可過

怪得春光不來久 胡中風土無花柳 天翻地覆誰得知 如今正南看北斗 姓名音信兩不通 終日經年常閉口 是非取與在指撝 言語傳情不如手

男兒婦人帶弓箭 塞馬蕃羊臥霜霰 寸步東西豈自由 偷生乞死非情願 龜茲觱篥愁中聽 碎葉琵琶夜深怨 竟夕無雲月上天 故鄉應得重相見

憶昔私家恣嬌小 遠取珍禽學馴擾 如今淪棄念故鄉 悔不當初放林表 朔風蕭蕭寒日暮 星河寥落胡天曉 旦夕思歸不得歸 愁心想似籠中鳥

當日蘇武單于問 道是賓鴻解傳信 學他刺血寫得書 書上千重萬重恨 髯胡少年能走馬 彎弓射飛無遠近 遂令邊雁轉怕人 絕域何由達方寸

恨凌辱兮惡腥膻 憎胡地兮怨胡天 生得胡兒欲棄捐 及生母子情宛然 貌殊語異憎還愛 心中不覺常相牽 朝朝暮暮在眼前 腹生手養寧不憐

日來月往相催遷 迢迢星歲欲周天 無冬無夏臥霜霰 水凍草枯爲一年 漢家甲子有正朔 絕域三光空自懸 幾回鴻雁來又去 腸斷蟾蜍虧復圓

破瓶落井空永沈 故鄉望斷無歸心 寧知遠使問姓名 漢語泠泠傳好音 夢魂幾度到鄉國 覺後翻成哀怨深 如今果是夢中事 喜過悲來情不任

童稚牽衣雙在側 將來不可留又憶 還鄉惜別兩難分 寧棄胡兒歸舊國 山川萬里復邊戍 背面無由得消息 淚痕滿面對殘陽 終日依依向南北

莫以胡兒可羞耻 恩情亦各言其子 手中十指有長短 截之痛惜皆相似 還鄉豈不見親族 念此飄零隔生死 南風萬里吹我心 心亦隨風度遼水

歎息襟懷無定分 當時怨來歸又恨 不知愁怨情若何 似有鋒鋩擾方寸 悲歡竝行情未快 心意相尤自相問 不緣生得天屬親 豈向仇讐結恩信

去時只覺天蒼蒼 歸日始知胡地長 重陰白日落何處 秋雁所向應南方 平沙四顧自迷惑 遠近悠悠隨雁行 征途未盡馬蹄盡 不見行人邊草黃

行盡胡天千萬里 唯見黃沙白雲起 馬飢跑雪銜草根 人渴敲冰飲流水 燕山髣髴辨烽戍 鼙鼓如聞漢家壘 努力前程是帝鄉 生前免向胡中死

歸來故鄉見親族 田園半蕪春草綠 明燭重燃煨燼灰 寒泉更洗沈泥玉 載持巾櫛禮儀好 一弄絲桐生死足 出入關山十二年 哀情盡在胡笳曲

重陽秋雁未啣蘆 始覺他鄉節候殊 旅館但知聞蟋蟀 郵童不解獻茱萸 陶潛何處登高醉 倦客停橈一事無 來歲公田多種黍 莫敎黃菊笑楊朱

盛德高名總是空 神明福善大朦朧 遊魂永永無歸日 流水年年自向東 素帷旅櫬鄉關遠 丹旐孤燈客舍中 伯道共悲無後嗣 孀妻老母斷根蓬

暎日紗窗深且閑 含桃紅日石榴殷 銀瓶綆轉桐花井 沈水煙銷金博山 文簟象牀嬌倚瑟 綵匳銅鏡嬾拈環 明朝戲去誰相伴 年少相逢狹路間

擬占名塲第一科 龍門十上困風波 三年護塞從戎遠 萬里投荒失意多 花縣到時銅墨貴 葉舟行處水雲和 遙知布惠蘇民後 應向祠堂弔汨羅

閑庭只是長莓苔 三徑曾無車馬來 旅館尚愁寒食火 羈心嬾向不然灰 門前下客雖彈鋏 溪畔窮魚且曝腮 他日趨庭應問禮 須言陋巷有顏回

千門萬戶雪花浮 點點無聲落瓦溝 全似玉塵消更積 半成冰片結還流 光含曉色清天苑 輕逐微風遶御樓 平地已霑盈尺潤 年豐須荷富人侯

垂楊拂岸草茸茸 繡戶窗前花影重 鱠下玉盤紅縷細 酒開金甕綠醅濃 中朝駙馬何平叔 南國詞人陸士龍 落日泛舟同醉處 回潭百丈映千峰

十年湖上結幽期 偏向東林遇遠師 未道姓名童子識 不酬言語上人知 閑花落日滋苔徑 細雨和煙著柳枝 問我別來何所得 解將無事當無爲

松檜陰深一徑微 中峰石室到人稀 仙官不住青山在 故老相傳白日飛 華表問栽何歲木 片雲留著去時衣 今朝茂宰尋真處 暫駐雙鳧且莫歸

幾迴江上泣途窮 每遇良辰歎轉蓬 火燧知從新節變 灰心還與故人同 莫聽黃鳥愁啼處 自有花開久客中 貧病固應無撓事 但將懷抱醉春風

尋得仙源訪隱淪 漸來深處漸無塵 初行竹裹唯通馬 直到花間始見人 四面雲山誰作主 數家煙火自爲鄰 路傍樵客何須問 朝市如今不是秦

翩翩書記早曾聞 二十年來願見君 今日相逢悲白髮 同時幾許在青雲 人從北固山邊去 水到西陵渡口分 會作王門曳裙客 爲余前謝鮑參軍

平原門下十餘人 獨受恩多未殺身 每歎陸家兄弟少 更憐楊氏子孫貧 柴門豈斷施行馬 魯酒那堪醉近臣 賴有軍中遺令在 猶將談笑對風塵

人日春風綻早梅 謝家兄弟看花來 吳姬對酒歌千曲 秦女留人酒百杯 絲柳向空輕婉轉 玉山看日漸裴回 流光易去懽難得 莫厭頻頻上此臺

八月九月蘆花飛 南谿老人垂釣歸 秋山入簾翠滴滴 野艇倚檻雲依依 却把漁竿尋小徑 閑梳鶴髮對斜暉 翻嫌四皓曾多事 出爲儲皇定是非

蘭陵士女滿晴川 郊外紛紛拜古埏 萬井閭閻皆禁火 九原松柏自生煙 人間後事悲前事 鏡裏今年老去年 介子終知祿不及 王孫誰肯一相憐

十歲吹蕭入漢宮 看修水殿種芙蓉 自傷白髮辭金屋 許著黃衣向玉峰 解語老猨開曉戶 學飛雛鶴落高松 定知別後宮中伴 應聽緱山半夜鐘

少年初拜大長秋 半醉垂鞭見列侯 馬上抱雞三市鬬 袖中攜劒五陵遊 玉簫金管迎歸院 錦袖紅妝擁上樓 更向院西新買宅 月波春水入門流

久臥長安春復秋 五侯長樂客長愁 繡簾朱轂逢花住 錦幨銀珂觸雨遊 何處少年吹玉笛 誰家鸚鵡語紅樓 年年只是看他貴 不及南山任白頭

昨日山家春酒濃 野人相勸久從容 獨憶卸冠眠細草 不知誰送出深松 都忘醉後逢廉度 不省歸時見魯恭 知己尚嫌身酩酊 路人應恐笑龍鍾

年老功成乞罷兵 玉階匍匐進雙旌 朱門鴛瓦爲仙觀 白領狐裘出帝城 侍女休梳官樣髻 蕃童新改道家名 到時浸髮春泉裏 猶夢紅樓簫管聲

近日霜毛一番新 別時芳草兩迴春 不堪花落花開處 況是江南江北人 薄宦龍鍾心懶慢 故山寥落水奫淪 緣君愛我疵瑕少 願竊仁風寄老身

三十年前此布衣 鹿鳴西上虎符歸 行時賓從過前寺 到處松杉長舊圍 野老競遮官道拜 沙鷗遙避隼旟飛 春風一宿琉璃地 自有泉聲愜素機

天高月滿影悠悠 一夜炎荒併覺秋 氣與露清凝衆草 色如霜白怯輕裘 高臨華宇還知隙 靜映長江不共流 囗直西傾河漢曙 遺風猶想武昌樓

衛玠清談性最強 明時獨拜正員郎 關心珠玉曾無價 滿手瓊瑤更有光 謀略久參花府盛 才名常帶粉闈香 終期內殿聊詩句 共汝朝天會柏梁

故舊相逢三兩家 愛君兄弟有聲華 文輝錦綵珠垂露 逸興江天綺散霞 美玉自矜頻獻璞 真金難與細披沙 終須撰取新詩品 更比芙蓉出水花

雨霽天池生意足 花間誰詠採蓮曲 舟浮十里芰荷香 歌發一聲山水綠 春暖魚拋水面綸 晚晴鷺立波心玉 扣舷歸載月黃昏 直至更深不假燭

九疑峰畔二江前 戀闕思鄉日抵年 白簡趨朝曾竝命 蒼梧左宦一聊翩 鮫人遠泛漁舟水 鵩鳥閑飛露裏天 渙汗幾時流率土 扁舟西下共歸田

浦邊新見柳搖時 北客相逢只自悲 惆悵空知思後會 艱難不敢料前期 行看漢月愁征戰 共折江花怨別離 向夕孤城分首處 寂寥橫笛爲君吹

昨辭天子棹歸舟 家在桐廬憶舊丘 三月暖時花競發 兩溪分處水爭流 近聞江老傳鄉語 遙見家山減旅愁 或在醉中逢夜雪 懷賢應向剡川遊

勞君車馬此逡巡 我與劉君本世親 兩地山河分節制 十年京洛共風塵 笙歌幾處胡天月 羅綺長留蜀國春 報主由來須盡敵 相期萬里寶刀新

刀州城北劒山東 甲士屯雲騎散風 旌斾遍張林嶺動 豺狼驅盡塞垣空 銜蘆遠雁愁縈繳 繞樹啼猨怯避弓 爲報府中諸從事 燕然未勒莫論功

昔年專席奉清朝 今日持書即舊僚 珠履會中簫管思 白雲歸處帝鄉遙 巴江暮雨連三峽 劍壁危梁上九霄 歲月不堪相送盡 頹顏更被別離凋

詔書前日下丹霄 頭戴儒冠脫皂貂 笛怨柳營煙漠漠 雲愁江館雨蕭蕭 鴛鴻得路爭先翥 松柏凌寒獨後凋 歸去朝端如有問 玉關門外老班超

金貂再領三公府 玉帳連封萬戶侯 簾捲青山巫峽曉 煙開碧樹渚宮秋 劉琨坐嘯風清塞 謝朓題詩月滿樓 白雪調高歌不得 美人南國翠蛾愁

生涯擾擾竟何成 自愛深居隱姓名 遠雁臨空翻夕照 殘雲帶雨過春城 花枝入戶猶含潤 泉水侵堦乍有聲 虛度年華不相見 離腸懷土併關情

摩訶池上春光早 愛水看花日日來 穠李雪開歌扇掩 綠楊風動舞腰回 蕪臺事往空留恨 金谷時危悟惜才 晝短欲將清夜繼 西園自有月裴回

雲連萬木夕沈沈 草色泉聲古院深 聞說羊車趨盛府 何言瓊樹在東林 松筠自古多年契 風月懷賢此夜心 惆悵送君身未達 不堪搖落聽秋砧

幽深不讓子真居 度日閑眠世事疎 春水滿池新雨霽 香風入戶落花餘 目隨鴻雁窮蒼翠 心寄溪雲任卷舒 回首知音青瑣闥 何時一爲薦相如

遊人西去客三巴 身逐孤蓬不定家 山近峨眉飛暮雨 江連濯錦起朝霞 雲深九折刀州遠 路繞千巖劍閣斜 應到嚴君開卦處 將余一爲問生涯

九陌遲遲麗景斜 禁街西訪隱淪賒 門依高柳空飛絮 身逐閑雲不在家 軒冕強來趨世路 琴尊空負賞年華 殘陽寂寞東城去 惆悵春風落盡花

坐聽宮城傳晚漏 起看衰葉下寒枝 空庭綠草結離念 細雨黃花贈所思 蟋蟀已驚良節度 茱萸偏憶故人期 相逢莫厭尊前醉 春去秋來自不知

衆香天上梵仙宮 鐘磬寥寥半碧空 清景乍開松嶺月 亂流長響石樓風 山河杳映春雲外 城闕參差茂樹中 欲盡出尋那可得 三千世界本無窮

城分流水郭連山 拂露開懷一解顏 令尹關中仙史會 河陽縣裏玉人閑 共憐秋隼驚飛至 久想雲鴻待侶還 莫恨殷勤留此地 東崖桂樹昔同攀

故園千里渺遐情 黃葉蕭條白露生 驚鵲遶枝風滿幌 寒鐘送曉月當楹 蓬山高價傳新韻 槐市芳年挹盛名 莫怪孔融悲歲序 五侯門館重婁卿

孤雲迢遰戀滄洲 勸酒梨花對白頭 南陌送歸車騎合 東城怨別管弦愁 青油幕裏人如玉 黃鶴樓中月並鉤 君去庾公應借問 馳心千里大江流

陌頭車馬去翩翩 白面懷書美少年 東武楊公姻婭重 西州謝傅舅甥賢 長亭叫月新秋雁 官渡含風古樹蟬 知己滿朝留不住 貴臣河上擁旌旃

金貂玉鉉奉君恩 夜漏晨鐘老掖垣 參決萬機空有媿 靜觀羣動亦無言 杯中壯志紅顏歇 林下秋聲絳葉翻 倦鳥不知歸去日 青蕪白露滿郊園

中年偶逐鴛鸞侶 弱歲多從麋鹿羣 紫閣道流今不見 紅樓禪客早曾聞 松齋月朗星初散 苔砌霜繁夜欲分 一覽綵牋佳句滿 何人更詠惠休文

高才名價欲凌雲 上駟光華遠贈君 念舊露垂丞相簡 感知星動客卿文 縱橫逸氣寧稱力 馳騁長途定出羣 伏櫪莫令空度歲 黃金結束取功勳

閑臥藜牀對落暉 翛然便覺世情非 漠漠稻花資旅食 青青荷葉製儒衣 山僧相訪期中飯 漁父同遊或夜歸 待學尚平婚稼畢 渚煙溪月共忘機

常寮幾處伏明光 新詔聯翩夕拜郎 五夜漏清天欲曙 萬年枝暖日初長 分曹列侍登文石 促膝閑謠接羽觴 共說漢朝榮上賞 豈令三友滯馮唐

共嗟王粲滯荆州 才子爲郎憶舊遊 涼夜偏宜粉署直 清言遠待玉人酬 風生北渚煙波闊 露下南宮星漢秋 早晚得爲同舍侶 知君兩地結離憂

五年承乏奉如綸 才薄那堪侍從臣 禁署獨聞清漏曉 命書慙對紫泥新 周班每喜簪裾接 郢曲偏宜諷詠頻 憶昔曲臺嘗議禮 見君論著最相親

春山仙掌百花開 九棘腰金有上才 忽向庭中摹峻極 如從洞裏見昭回 小松已負干霄狀 片石皆疑縮地來 都內今朝似方外 仍傳麗曲寄雲臺

蓮花出水地無塵 中有南宗了義人 已取貝多翻半字 還將陽燄諭三身 碧雲飛處詩偏麗 白月圓時信本真 更喜開緘銷熱惱 西方社裏舊相親

十年江浦臥郊園 閑夜分明結夢魂 舍下煙蘿通古寺 湖中雲雨到前軒 南宗長老知心法 東郭先生識化源 覺後忽聞清漏曉 又隨簪珮入君門

旌斾翩翩擁漢官 君行常得遠人歡 分職南臺知禮重 輟書東觀見才難 金章玉節鳴騶遠 白草黃雲出塞寒 欲散別離唯有醉 暫煩賓從駐征鞍

安康地里接商於 帝命專城總賦輿 夕拜忽辭青瑣闥 晨裝獨捧紫泥書 深山古驛分騶騎 芳草閑雲逐隼旟 綺皓清風千古在 因君一爲謝巖居

計偕十上竟無成 忽憶嵓居便獨行 志業嘗探絕編義 風塵虛作棄繻生 歲儲應歎山田薄 里社詩逢野醞清 惆悵中年羣從少 相看欲別倍關情

方袍相引到龍華 支策開襟路不賒 法味已同香積會 禮容疑在少施家 逸民羽客期皆至 疎竹青苔景半斜 究竟相依何處好 匡山古社足煙霞

暫來城市意何如 却憶葛陽溪上居 不憚薄田輸井稅 自將嘉句著州閭 波翻極浦檣竿出 霜落秋郊樹影疎 想到家山無俗侶 逢迎只是坐籃輿

暫辭長老去隨緣 候曉輕裝寄客船 佳句已齊康寶月 清談遠指謝臨川 灘經水瀨逢新雪 路過漁潭宿暝煙 暇日若隨千騎出 南巖只在郡樓前

大明南至慶天正 朔旦圓丘樂六成 文軌盡同堯曆象 齋祠忝備漢公卿 星辰列位祥光滿 金石交音曉奏清 更有觀臺稱賀處 黃雲捧日瑞昇平

崇飾山園孝理深 萬方同感聖人心 已聞東閣招從事 每向西垣奉德音 公府從容談婉婉 賓堦清切景沈沈 與君跬步如同舍 終日相期此盍簪

蕭颯秋聲樓上聞 霜風漠漠起陰雲 不見攜觴王太守 空思落帽孟參軍 風吟蟋蟀寒偏急 酒泛茱萸晚易醺 心憶舊山何日見 併將愁淚共紛紛

駟牡龍旂慶至今 一門儒服耀華簪 人望皆同照乘寶 家風不重滿籝金 護衣直夜南宮靜 焚草清時左掖深 何幸末班陪兩地 陽春欲和意難任

環列從容蹀躞歸 光風駘蕩發紅薇 鶯藏密葉宜新霽 蝶遶低枝愛晚暉 豔色當軒迷舞袖 繁香滿逕拂朝衣 名卿洞壑仍相近 佳句新成和者稀

芸閣爲郎一命初 桐州寄傲十年餘 魂隨逝水歸何處 名在新詩衆不如 蹉跎江浦生華髮 牢落寒原會素車 更憶八行前日到 含悽爲報秣陵書

風光澹蕩百花吐 樓上朝朝學歌舞 身年二八壻侍中 幼妹承恩兄尚主 綠窗珠箔繡鴛鴦 侍婢先焚百和香 鶯啼日出不知曙 寂寂羅幃春夢長

東南江路舊知名 惆悵春深又獨行 新婦山頭雲半斂 女兒灘上月初明 風前蕩颺雙飛蝶 花裏間關百囀鶯 滿目歸心何處說 欹眠搔首不勝情

合巹交歡二十年 今朝比翼共朝天 風傳漏刻香車度 日照旌旗綵仗鮮 顧我華簪鳴玉珮 看君盛服耀金鈿 相期偕老宜家處 鶴髮魚軒更可憐

執簡焚香入廟門 武侯神象儼如存 因機定蜀延衰漢 以計連吳振弱孫 欲盡智能傾僭盜 善持忠節轉庸昏 宣王請戰貽巾幗 始見才吞亦氣吞

曉風山郭雁飛初 霜拂回塘水榭虛 鼓角清明如戰壘 梧桐搖落似貧居 青門遠憶中人產 白首閑看太史書 城下秋江寒見底 賓筵莫訝食無魚

馬嘶芳草自淹留 別館何人屬細侯 仙杏破顏逢醉客 綵鴛飛去避行舟 洞簫日暖移賓榻 垂柳風多掩妓樓 坐閱清暉不知暮 煙橫北渚水悠悠

退食鵷行振羽儀 九霄雙闕迥參差 雲披綵仗春風度 日暖香堦晝刻移 玉樹籠煙鳷鵲觀 石渠流水鳳凰池 時清執法慚無事 未有長楊漢主知

南郭東風賞杏壇 幾株芳樹昨留歡 却憶落花飄綺席 忽驚如實滿雕盤 蛾眉半歛千金薄 鷤鴂初鳴百草闌 志士古來悲節換 美人啼鳥亦長嘆

百雉層城上將壇 列營西照雪峰寒 文章立事須銘鼎 談笑論功恥據鞍 草檄清油推健筆 曳裾黃閣聳危冠 雙金未比三千字 負弩空慙知者難

珠履行臺擁附蟬 外郎高步似神仙 陳詞今見唐風盛 從事遙瞻衛國賢 擲地好詞凌綵筆 浣花春水膩魚箋 東山芳意須同賞 子看囊盛幾日傳

功名無力愧勤王 已近終南得草堂 身外盡歸天竺偈 腰間唯有會稽章 何時臘酒逢山客 可惜梅枝亞石牀 歲晚我知仙客意 懸心應在白雲鄉

晴天春意併無窮 過臘江樓日日風 瓊樹花香故人別 蘭巵酒色去年同 閑吟鈴閣巴歌裏 回首神臯瑞氣中 自愧朝衣猶在篋 歸來應是白頭翁

鳳城春報曲江頭 上客年年是勝遊 日暖雲山當廣陌 天清絲管在高樓 蘢蔥樹色分僊閣 縹緲花香汎御溝 桂壁朱門新邸第 漢家恩澤問酇侯

鳳城初日照紅樓 禁寺公卿識惠休 詩引棣華沾一雨 經分貝葉向雙流 孤猿學定前山夕 遠鴈傷離幾地秋 空性碧雲無處所 約公曾許剡溪遊

鐘聲清禁纔應徹 漏報仙闈儼已開 雙闕薄煙籠菡萏 九成初日照蓬萊 朝時但向丹墀拜 仗下方從碧殿回 聖道逍遙更何事 願將巴曲贊康哉

關西諸將揖容光 獨立營門劒有霜 知愛魯連歸海上 肯令王翦在頻陽 天晴紅幟當山滿 日暮清笳入塞長 年少功高人最羨 漢家壇樹月蒼蒼

兩河戰罷萬方清 原上軍回識舊營 立馬望雲秋塞靜 射鵰臨水晚天晴 戍閑部伍分岐路 地遠家鄉寄斾旌 聖代止戈資廟略 諸侯不復更長征

憶昔征南府內遊 君家東閤最淹留 縱橫聯句長侵曉 次第看花直到秋 論舊舉杯先下淚 傷離臨水更登樓 相思前路幾回首 滿眼青山過衛州

晴明紫閣最高峰 仙掖開簾范彥龍 五色天書詞煥爛 九華春殿語從客 綵毫應染爐煙細 清珮仍含玉漏重 二十年前同日喜 碧霄何路得相逢

綺陌塵香曙色分 碧山如畫又逢君 蛟藏秋月一片水 驥鎖晴空千尺雲 戚里舊知何駙馬 詩家今得鮑參軍 陽和本是煙霄曲 須向花間次第聞

芳時碧落心應斷 今日清詞事不同 瑤草秋殘仙圃在 綵雲天遠鳳樓空 晴花煖送金羈影 涼葉寒生玉簟風 長得聞詩歡自足 會看春露濕蘭叢

綠楊紅杏滿城春 一騎悠悠萬井塵 岐路未關今日事 風光欲醉長年人 閑過綺陌尋高寺 強對朱門謁近臣 多病晚來還有策 雒陽山色舊相親

江州司馬平安否 惠遠東林住得無 湓浦曾聞似衣帶 廬峰見說勝香爐 題詩歲晏離鴻斷 望闕天遙病鶴孤 莫謾拘牽雨花社 青雲依舊是前途

曾過靈隱江邊寺 獨宿東樓看海門 潮色銀河鋪碧落 日光金柱出紅盆 不妨公事資高臥 無限詩情要細論 若訪郡人徐孺子 應須騎馬到沙村

玉塞含悽見鴈行 北垣新詔拜龍驤 弟兄間世真飛將 貔虎歸時似故鄉 鼓角因風飄朔氣 旌旗映水發秋光 河源收地心猶壯 笑向天西萬里霜

倚天長劒截雲孤 報國縱橫見丈夫 五載登壇真宰相 六重分閫正司徒 曾聞轉戰平堅寇 共說題詩壓腐儒 料敵知機在方寸 不勞心力講陰符

謝傅旌旗控上游 盧郎罇俎借前籌 舜城風土臨清廟 魏國山川在白樓 雲寺當時接高步 水亭今日又同遊 滿筵舊府笙歌在 獨有羊曇最淚流

繡戶紗窗北里深 香風暗動鳳凰簪 組紃常在佳人手 刀尺空搖寒女心 欲學齊謳逐雲管 還思楚練拂霜砧 東家少婦當機織 應念無衣雪滿林

一清淮甸假朝綱 金印初迎細柳黃 辭闕天威和雨露 出關春色避風霜 龍韜何必陳三略 虎旅由來肅萬方 宣諭生靈真重任 回軒應問石渠郎

應將清淨結心期 又共陽和到郡時 絳老問年須算字 庾公逢月要題詩 朱欄迢遰因高勝 粉堞清明欲下遲 他日徴還作霖雨 不須求賽敬亭祠

知因公望掩能文 誓激明誠在致君 曾罷雙旌瞻白日 猶將一劒許黃雲 搖牕竹色留僧語 入院松聲共鶴聞 莫被此心生晚計 鎮南人憶杜將軍

六年西掖弘湯誥 三捷東堂總漢科 政引風霜成物色 語回天地到陽和 清威更助朝端重 聖澤曾隨筆下多 應笑白鬚揚執戟 可憐春日老如何

天水藏來玉墮空 先頒密署幾人同 映盤皎潔非資月 披扇清涼不在風 瑩質方從綸閣內 凝輝更向畫堂中 麗詞珍貺難雙有 迢遰金輿殿角東

親掃毬場如砥平 龍驤驟馬曉光晴 入門百拜瞻雄勢 動地三軍唱好聲 玉勒回時霑赤汗 花鬉分處拂紅纓 欲令四海氛煙靜 杖底纖塵不敢生

明朝晴暖即相隨 肯信春光被雨欺 且任文書堆案上 免令杯酒負花時 馬蹄經歷須應徧 鶯語叮嚀已怪遲 更待雜芳成豔錦 鄴中爭唱仲宣詩

衛多君子魯多儒 七歲聞天笑舞雩 光彩春風初轉蕙 性靈秋水不藏珠 兩經在口知名小 百拜垂髫稟氣殊 況復元侯旌爾善 桂林枝上得鵷雛

武皇金輅輾香塵 每歲朝元及此辰 光動泉心初浴日 氣蒸山腹總成春 謳歌已入雲韶曲 詞賦方歸侍從臣 瑞靄朝朝猶望幸 天敎赤縣有詩人

自知頑叟更何能 唯學雕蟲謬見稱 長被有情邀唱和 近來無力更祗承 青松樹杪三千鶴 白玉壺中一片冰 今日爲君書壁右 孤城莫怕世人憎

誰道重遷是舊班 自將霄漢比鄉關 二妃樓下宜臨水 五老祠西好看山 再葺吾廬心已足 每來公府路常閑 詩陪亞相逾三紀 石笥煙霞不共攀

好客風流玳瑁簪 重簷高幕曉沈沈 綺筵霜重旌旗滿 玉帳天清絲管聲 繁戲徒過魯儒目 衆歡方集漢郎心 寒笳一曲嚴城暮 雲騎連嘶香外林

百張雲樣亂花開 七字文頭豔錦回 浮碧空從天上得 殷紅應自日邊來 捧持價重凌雲葉 封裹香深笑海苔 滿篋清光應照眼 欲題凡韻輒裴回

天低荒草誓師壇 鄧艾心知戰地寬 鼓角逈臨霜野曙 旌旗高對雪峰寒 五營向水紅塵起 一劒當風白日看 曾從伏波征絕域 磧西蕃部怯金鞍

大明宮殿鬱蒼蒼 紫禁龍樓直署香 九陌華軒爭道路 一枝寒玉任煙霜 須聽瑞雪傳心語 莫被啼猨續淚行 共說聖朝容直氣 期君新歲奉恩光

公子髫年四海聞 城南侍獵雪雰雰 馬盤曠野弦開月 鴈落寒原箭在雲 曾向天西穿虜陣 慣遊花下領儒羣 一枝瓊萼朝光好 綵服飄飄從冠軍

向年擢桂儒生業 今日分茅聖主恩 旌斾仍將過鄉路 軒車爭看出都門 人間文武能雙捷 天下安危待一論 布惠宣威大夫事 不妨詩思許琴尊

練思多時冰雪清 拂衣無語別書生 莫將甲乙爲前累 不廢煙霄是此行 定愛紅雲燃楚色 應看白雨打江聲 心期玉帳親台位 魏勃因君說姓名

竹寺題名一半空 衰榮三十六人中 在生本要求知己 垂老應憐值相公 敢望燮和回舊律 任應時節到春風 若爲問得蒼蒼意 造化無言自是功

嚴城吹笛思寒梅 二月冰河一半開 紫陌詩情依舊在 黑山弓力畏春來 遊人曲岸看花發 走馬平沙獵雪回 旌斾朝天不知晚 將星高處近三台

秋空如練瑞雲明 天上人間莫問程 丹鳳詞頭供二妙 金鑾殿角直三清 方瞻北極臨星月 猶向南班滯姓名 啓沃朝朝深禁裏 香爐煙外是公卿

造化多情狀物親 剪花鋪玉萬重新 閑飄上路呈豐歲 狂舞中庭學醉春 興逸何妨尋剡客 唱高還肯寄巴人 遙知獨立芝蘭閣 滿眼清光壓俗塵

南宮使者有光輝 欲拜諸陵瑞雪飛 蘋葉已修青玉薦 柳花仍拂赤車衣 應同谷口尋春去 定似山陰帶月歸 寒冷出郊猶未得 羨公將事看芳菲

雪滿中庭月映林 謝家幽賞在瑤琴 楚妃波浪天南遠 蔡女煙沙漠北深 顧盼何曾因誤曲 殷勤終是感知音 若將雅調開詩興 未抵丘遲一片心

天垂台耀掃欃槍 壽獻香山祝聖明 丹鳳樓前歌九奏 金雞竿下鼓千聲 衣冠南面薰風動 文字東方喜氣生 從此登封資廟略 兩河連海一時清

臨軒啓扇似雲收 率土朝天劇水流 瑞色含春當正殿 香煙捧日在高樓 三朝氣蚤迎恩澤 萬歲聲長繞冕旒 請問漢家功第一 麒麟閣上識酇侯

北極長尊報聖期 周家何用問元龜 天顏入曙千官拜 元日迎春萬物知 閶闔迴臨黃道正 衣裳高對碧山垂 微臣願獻堯人祝 壽酒年年太液池

白鳥閑棲亭樹枝 綠罇仍對菊花籬 許詢本愛交禪侶 陳寔由來是好兒 明月出雲秋館思 遠泉經雨夜牕知 門前長者無虛轍 一片寒光動水池

自知休沐諸幽勝 遂肯高齋枕廣衢 舊地已開新玉圃 春山仍展綠雲圖 心源邀得閑詩證 肺氣宜將慢酒扶 此外唯應任真宰 同塵敢是道門樞

野煙秋水蒼茫遠 禪境真機去住閑 雙樹爲家思舊壑 千花成塔禮寒山 洞宮曾向龍邊宿 雲徑應從鳥外還 莫戀本師金骨地 空門無處復無關

西塞無塵多玉筵 貔貅鴛鷺儼相連 紅茵照水開罇俎 翠幕當雲發管弦 歌態曉臨團扇靜 舞容春映薄衫妍 魯儒縱使他時有 不似歡娛及少年

滿院冰姿粉籜殘 一莖青翠近簾端 離叢自欲親香火 抱節何妨共歲寒 能讓繁聲任真籟 解將孤影對芳蘭 范雲許訪西林寺 枝葉須和彩鳳看

衆香天上梵王宮 鐘磬寥寥半碧空 清景乍開松嶺月 亂流長響石樓風 山河杳映春雲外 城闕參差曉樹中 欲盡出尋那可得 三千世界本無窮

領郡仍聞總虎貔 致身還是見男兒 小船隔水催桃葉 大鼓當風舞柘枝 酒坐微酣諸客倒 毬場慢撥幾人隨 從來樂事憎詩苦 莫放窗中遠岫知

天借春光洗綠林 戰塵收盡見花陰 好生本是君王德 忍死何妨壯士心 曾賀截雲翻柵遠 仍聞劚凍下營深 井陘昨日雙旗入 蕭相無言淚濕襟

五侯恩澤不同年 叔姪朱門䂍矟連 鳳沼九重相喜氣 鴈行一半入祥煙 街衢燭影侵寒月 文武珂聲疊曉天 爲數麒麟高閣上 誰家父子勒燕然

聖代司空比玉清 雄藩觀獵見皇情 雲禽已覺高無益 霜兔應知狡不成 飛鞚擁塵寒草盡 彎弓開月朔風生 今朝始賀將軍貴 紫禁詩人看斾旌

清詞舉世皆藏篋 美酒當山爲滿罇 三畝嫩蔬臨綺陌 四行高樹擁朱門 家貧境勝心無累 名重官閑口不論 惟有道情常自足 啓期天地易知恩

沈沈延閣抱丹墀 松色苔花顥露滋 爽氣曉來青玉甃 薰風宿在翠花旗 方瞻御陌三條廣 猶覺仙門一刻遲 此地含香從白首 馮唐何事怨明時

清機果被公材撓 雄拜知承聖主恩 廟略已調天府實 國征方覺地官尊 徒言玉節將分閫 定是沙隄欲到門 爲愛山前新卜第 不妨風月事琴罇

華夷文物賀新年 霜仗遙排鳳闕前 一片彩霞迎曙日 萬條紅燭動春天 稱觴山色和元氣 端冕爐香疊瑞煙 共說正初當聖澤 試過西掖問羣賢

宣州渾是上清宮 客有真人貌似童 紺髮垂纓光髧髧 細髯緣頷綠茸茸 壺中藥物梯霞訣 肘後方書縮地功 既許焚香爲弟子 願敎年紀共椿同

柳營無事詣蓮宮 步步猶疑是夢中 勞役徒爲萬夫長 閑遊曾與二人同 鳳鸞飛去仙巢在 龍象潛來講席空 松下花飛頻佇立 一心千里憶梁公

不立晉祠三十年 白頭重到一淒然 泉聲自昔鏘寒玉 草色雖秋耀翠鈿 少壯同遊寧有數 尊榮再會便無緣 相思臨水下雙淚 寄入幷汾向洛川

蓬萊仙監客曹郎 曾枉高車客大梁 見擁旌旄治軍旅 知親筆硯事文章 愁看柳色懸離恨 憶遞花枝助酒狂 洛下相逢肯相寄 南金璀錯玉淒涼

謝公秋思渺天涯 蠟屐登高爲菊花 貴重近臣光綺席 笑憐從事落烏紗 萸房暗綻紅珠朵 茗碗寒供白露芽 詠碎龍山歸出號 馬奔流電妓奔車

閑齋夜擊唾壺歌 試望夷門奈遠何 每聽塞笳離夢斷 時窺清鑑旅愁多 初驚宵漏丁丁促 已覺春風習習和 海內故人君最老 花開鞭馬更相過

麗藻飛來自相庭 五文相錯八音清 初瞻綺色連霞色 又聽金聲繼玉聲 才出山西文與武 歡從塞北弟兼兄 白頭老尹三川上 雙和陽春喜復驚

齋居栽竹北窗邊 素壁新開映碧鮮 青藹近當行藥處 綠陰深到臥帷前 風驚曉葉如聞雨 月過春枝似帶煙 老子憶山心暫緩 退公閑坐對嬋娟

滿城馳逐皆求馬 古寺閑行獨與君 代步本慙非逸足 緣情何幸枉高文 若逢佳麗從將換 莫共駑駘角出羣 飛控著鞭能顧我 當時王粲亦從軍

遍尋真蹟躡莓苔 世事全拋不忍回 上界不知何處去 西天移向此間來 巖前芍藥師親種 嶺上青松佛手栽 更有一般人不見 白蓮花向半天開

兩人同日事征西 今日君先奉紫泥 待平賊壘報天子 莫指仙山示武夫 野人不識中書令 喚作陶家與謝家 君若有心求逸足 我還留意在名姝

天星牢落雞喔咿 僕夫起餐車載脂 正當窮冬寒未已 借問君子行安之 會朝元正無不至 受命上宰須及期 侍從近臣有虛位 公今此去歸何時

虎有爪兮牛有角 虎可搏兮牛可觸 奈何君獨抱奇材 手把鋤犁餓空谷 當今天子急賢良 匭函朝出開明光 胡不上書自薦達 坐令四海如虞唐

太華峰頭玉井蓮 開花十丈藕如船 冷比雪霜甘比蜜 一片入口沈痾痊 我欲求之不憚遠 青壁無路難夤緣 安得長梯上摘實 下種七澤根株連

辛夷高花最先開 青天露坐始此廻 已呼孺人戛鳴瑟 更遣稚子傳清杯 選壯軍興不爲用 坐狂朝論無由陪 如今到死得閑處 還有詩賦歌康哉

洛陽東風幾時來 川波岸柳春全廻 宮門一鎖不復啓 雖有九陌無塵埃 策馬上橋朝日出 樓闕赤白正崔嵬 孤吟屢闋莫與和 寸恨至短誰能裁

春田可耕時已催 王師北討何當廻 放車載草農事濟 戰馬苦飢誰念哉 蔡州納節舊將死 起居諫議聯翩來 朝廷未省有遺策 肯不垂意缾與罍

前隨杜尹拜表廻 笑言溢口何歡咍 孔丞別我適臨汝 風骨峭峻遺塵埃 音容不接祗隔夜 凶訃詎可相尋來 天公高居鬼神惡 欲保性命誠難哉

辛夷花房忽全開 將衰正盛須頻來 清晨輝輝燭霞日 薄暮耿耿和煙埃 朝明夕暗已足歎 況乃滿地成摧頹 迎繁送謝別有意 誰肯留戀少環廻

灌池纔盈五六丈 築臺不過七八尺 欲將層級壓籬落 未許波瀾量斗石 規摹雖巧何足誇 景趣不遠真可惜 長令人吏遠趨走 已有蛙黽助狼籍

山淨江空水見沙 哀猿啼處兩三家 篔簹競長纖纖笋 躑躅閑開豔豔花 未報恩波知死所 莫令炎瘴送生涯 吟君詩罷看雙鬢 斗覺霜毛一半加

傾朝共羨寵光頻 半歲遷騰作虎臣 戎斾暫停辭社樹 里門先下敬鄉人 橫飛玉盞家山曉 遠蹀金珂塞草春 自笑平生誇膽氣 不離文字鬢毛新

天仗宵嚴建羽旄 春雲送色曉雞號 金爐香動螭頭暗 玉佩聲來雉尾高 戎服上趨承北極 儒冠列侍暎東曹 太平時節難身遇 郎署何須歎二毛

幸自同開俱隱約 何須相倚鬬輕盈 陵晨併作新妝面 對客偏含不語情 雙燕無機還拂掠 遊蜂多思正經營 長年是事皆拋盡 今日欄邊暫眼明

三百六旬長擾擾 不衝風雨即塵埃 久慙朝士無裨補 空愧高僧數往來 學道窮年何所得 吟詩竟日未能廻 天寒古寺遊人少 紅葉窗前有幾堆

南伐旋師太華東 天書夜到冊元功 將軍舊壓三司貴 相國新兼五等崇 鵷鷺欲歸仙仗裏 熊羆還入禁營中 長慙典午非材職 得就閑官即至公

一封朝奏九重天 夕貶潮州路八千 欲爲聖朝除弊事 肯將衰朽惜殘年 雲橫秦嶺家何在 雪擁藍關馬不前 知汝遠來應有意 好收吾骨瘴江邊

潮陽南去倍長沙 戀闕那堪又憶家 心訝愁來惟貯火 眼知別後自添花 商顏暮雪逢人少 鄧鄙春泥見驛賒 早晚王師收海嶽 普將雷雨發萌芽

來往再逢梅柳新 別離一醉綺羅春 久欽江總文才妙 自歎虞翻骨相屯 鳴笛急吹爭落日 清歌緩送款行人 已知奏課當徵拜 那復淹留詠白蘋

明時遠逐事何如 遇赦移官罪未除 北望詎令隨塞鴈 南遷纔免葬江魚 將經貴郡煩留客 先惠高文謝起予 暫欲繫船韶石下 上賓虞舜整冠裾

濁水汙泥清路塵 還曾同制掌絲綸 眼穿長訝雙魚斷 耳熱何辭數爵頻 銀燭未銷窗送曙 金釵半醉座添春 知公不久歸鈞軸 應許閑官寄病身

數條藤束木皮棺 草殯荒山白骨寒 驚恐入心身已病 扶舁沿路衆知難 繞墳不暇號三帀 設祭惟聞飯一盤 致汝無辜由我罪 百年慙痛淚闌干

司空遠寄養初成 毛色桃花眼鏡明 落日已曾交轡語 春風還擬竝鞍行 長令奴僕知飢渴 須着賢良待性情 旦夕公歸伸拜謝 免勞騎去逐雙旌

漢家舊種明光殿 炎帝還書本草經 豈似滿朝承雨露 共看傳賜出青冥 香隨翠籠擎初到 色暎銀盤寫未停 食罷自知無所報 空然慙汗仰皇扃

延英面奉入春闈 亦選功夫亦選奇 在冶只求金不耗 用心空學秤無私 龍門變化人皆望 鶯谷飛鳴自有時 獨喜至公誰是證 彌天上人與新詩

五陵春色泛花枝 心醉花前遠別離 落羽耻爲關右客 成名空羨里中兒 都門雨歇愁分處 山店燈殘夢到時 家住洞庭多釣伴 因來相賀話相思

九重門鎖禁城秋 月過南宮漸映樓 紫陌夜深槐露滴 碧空雲盡火星流 風清刻漏傳三殿 甲第歌鐘樂五侯 楚客病來鄉思苦 寂寥燈下不勝愁

垂楊拂岸草茸茸 繡戶窗前花影重 鱠下玉盤紅縷細 酒開金甕綠醅醲 中朝附馬何平叔 南國詞人陸士龍 落日泛舟同醉處 迴潭百丈映千峯

汝墳春女蠶忙月 朝起採桑日西沒 輕綃裙露紅羅襪 半蹋金梯倚枝歇 垂空玉腕若無骨 映葉朱唇似花發 相歡誰是遊冶郎 蠶休不得岐路旁

秦川行盡潁川長 吳江越嶺已同方 征途渺渺煙茫茫 未得還鄉傷近鄉 隨萍逐梗見春光 行樂登臺鬬在旁 林間啼鳥野中芳 有似故園皆斷腸

山橫碧立並雄岷 大阜洪川共降神 心合雲雷清禍亂 力迴天地作陽春 非熊德媿當周輔 稱傑叨慙首漢臣 何幸腐儒無一藝 得爲門下食魚人

才非天授學非師 以此成名曩豈期 楊葉射頻因偶中 桂枝材美敢當之 稱文作藝方慙德 相賀投篇料媿詞 猶著褐衣何足羨 如君即是載鳴時

高居勝景誰能有 佳意幽情共可歡 新柳遶門青翡翠 修篁浮徑碧琅玕 步兵阮籍空除屏 彭澤陶潛謾挂冠 只在城隍也趨府 豈如吾子道斯安

江臯昨夜雨收梅 寂寂衡門與釣臺 西島落花隨水至 前山飛鳥出雲來 觀風駟馬能言駐 行縣雙旌許蹔迴 豈不偶然聊爲竹 空令石逕掃莓苔

斗柄東迴歲又新 邃旒南面挹來賓 和光髣髴樓臺曉 休氣氛氳天地春 儀籥不唯丹穴鳥 稱觴半是越裳人 江臯腐草今何幸 亦與恒星拱北辰

青窗朱戶半天開 極目凝神望幾迴 晉國頹墉生草樹 皇家瑞氣在樓臺 千條水入黃河去 萬點山從紫塞來 獨恨侍遊違長者 不知高意是誰陪

那以公方郭細侯 幷州非復舊幷州 九重帝宅司丹地 十萬兵樞擁碧油 鏘玉半爲趨閤吏 腰金皆是走庭流 王襃見德空知頌 身在三千最上頭

截玉銛錐作妙形 貯雲含霧到南溟 尚書舊用裁天詔 內史新將寫道經 曲藝豈能裨損益 微辭秖欲播芳馨 桂陽卿月光輝徧 毫末應傳顧兔靈

聖代提封盡海壖 狼荒猶得紀山川 華夷圖上應初錄 風土記中殊未傳 椎髻老人難借問 黃茆深峒敢留連 南宮有意求遺俗 試檢周書王會篇

衡岳新摧天柱峰 士林顦顇泣相逢 祗令文字傳青簡 不使功名上景鐘 三畝空留懸磬室 九原猶寄若堂封 遙想荆州人物論 幾回中夜惜元龍

十年顦顇到秦京 誰料翻爲嶺外行 伏波故道風煙在 翁仲遺墟草樹平 直以慵疎招物議 休將文字占時名 今朝不用臨河別 垂淚千行便濯纓

城上高樓接大荒 海天愁思正茫茫 驚風亂颭芙蓉水 密雨斜侵薜荔牆 嶺樹重遮千里目 江流曲似九廻腸 共來百越文身地 猶自音書滯一鄉

越絕孤城千萬峰 空齋不語坐高舂 印文生綠經旬合 硯匣留塵盡日封 梅嶺寒煙藏翡翠 桂江秋水露鰅鳙 丈人本自忘機事 爲想年來憔悴容

臨蒸且莫歎炎方 爲報秋來雁幾行 林邑東廻山似戟 牂牁南下水如湯 蒹葭浙瀝含秋霧 橘柚玲瓏透夕陽 非是白蘋洲畔客 還將遠意問瀟湘

瘴江南去入雲煙 望盡黃茆是海邊 山腹雨晴添象跡 潭心日暖長蛟涎 射工巧伺遊人影 颶母偏驚旅客船 從此憂來非一事 豈容華髪待流年

郡城南下接通津 異服殊音不可親 青箬裹鹽歸峒客 綠荷包飯趂虛人 鵝毛禦臘縫山罽 雞骨占年拜水神 愁向公庭問重譯 欲投章甫作文身

零落殘紅倍黯然 雙垂別淚越江邊 一身去國六千里 萬死投荒十二年 桂嶺瘴來雲似墨 洞庭春盡水如天 欲知此後相思夢 長在荆門郢樹煙

手種黃柑二百株 春來新葉徧城隅 方同楚客憐皇樹 不學荆州利木奴 幾歲開花聞噴雪 何人摘實見垂珠 若教坐待成林日 滋味還堪養老夫

寓居湘岸四無鄰 世網難嬰每自珍 蒔藥閑庭延國老 開罇虛室值賢人 泉迴淺石依高柳 逕轉垂藤閒綠筠 聞道偏爲五禽戲 出門鷗鳥更相親

少時陳力希公侯 許國不復爲身謀 風波一跌逝萬里 壯心瓦解空縲囚 縲囚終老無餘事 願卜湘西冉溪地 却學壽張樊敬侯 種漆南園待成器

石門長老身如夢 旃檀成林手所種 坐來念念非昔人 萬徧蓮花爲誰用 如今七十自忘機 貪愛都忘筋力微 莫向東軒春埜望 花開日出雉皆飛

博山炯炯吐香霧 紅燭引至更衣處 夜如何其夜漫漫 鄰雞未鳴寒雁度 庭前雪壓松桂叢 廊下點點懸紗籠 滿堂醉客爭笑語 嘈囋琵琶青幕中

縣門白日無塵土 百姓縣前挽魚罟 主人引客登大隄 小兒縱觀黃犬怒 鷓鴣驚鳴繞籬落 橘柚垂芳照窗戶 沙平草綠見吏稀 寂歷斜陽照縣鼓

開元天子萬事足 唯惜當時光景促 三鄉陌上望仙山 歸作霓裳羽衣曲 仙心從此在瑤池 三清八景相追隨 天上忽乘白雲去 世間空有秋風詞

吟君遺我百篇詩 使我獨坐形神馳 玉琴清夜人不語 琪樹春朝風正吹 郢人斤斵無痕跡 仙人衣裳棄刀尺 世人方內欲相尋 行盡四維無處覓

汝南晨雞喔喔鳴 城頭鼓角音和平 路傍老人憶舊事 相與感激皆涕零 老人收泣前致辭 官軍入城人不知 忽驚元和十二載 重見天寶承平時

昨來樓上迎春處 今日登樓又送歸 蘭蘂殘妝含露泣 柳條長袖向風揮 佳人對鏡容顏改 楚客臨江心事違 萬古至今同此恨 無如一醉盡忘機

南徐報政入文昌 東郡須才別建章 視草名高同蜀客 擁旄年少勝荀郎 黃河一曲當城下 緹騎千重照路傍 自古相門還出相 如今人望在巖廊

鳳銜新詔降恩華 又見旌旗出渾家 故吏來辭辛屬國 精兵願逐李輕車 氈裘君長迎風馭 錦帶酋豪踏雪衙 其奈明年好春日 無人喚看牡丹花

相門才子稱華簪 持節東行捧德音 身帶霜威辭鳳闕 口傳天語到雞林 煙開鰲背千尋碧 日浴鯨波萬頃金 想見扶桑受恩處 一時西拜盡傾心

暫輟清齋出太常 空攜詩卷赴甘棠 府公既有朝中舊 司馬應容酒後狂 案牘來時唯署字 風煙入興便成章 兩京大道多遊客 每遇詞人戰一場

洛陽秋日正淒淒 君去西秦更向西 舊學三冬今轉富 曾傷六翮養初齊 王城曉入窺丹鳳 蜀路晴來見碧雞 早識臥龍應有分 不妨從此躡丹梯

君思郢上吟歸去 故自渝南擲郡章 野戍岸邊留畫舸 綠蘿陰下到山莊 池荷雨後依香起 庭草春深綬帶長 只恐鳴騶催上道 不容待得晚菘嘗

建節東行是舊遊 歡聲喜氣滿吳州 郡人重得黃丞相 童子爭迎郭細侯 詔下初辭溫室樹 夢中先到景陽樓 自憐不識平津閣 遙望旌旗汝水頭

江北萬人看玉節 江南千騎引金鐃 鳳從池上遊滄海 鶴到遼東識舊巢 城下清波含百谷 窻中遠岫列三茅 碧雞白馬回翔久 却憶朱方是樂郊

耳聞戰鼓帶經鋤 振發聲名自里閭 已是世間能賦客 更攻窻下絕編書 朱門達者誰能識 絳帳書生盡不如 幸遇天官舊丞相 知君無翼上空虛

暫辭鴛鷺出蓬瀛 忽擁貔貅鎮粤城 閩嶺夏雲迎皂蓋 建溪秋樹映紅旌 山川遠地由來好 富貴當年別有情 了却人間婚嫁事 復歸朝右作公卿

緹騎朱旗入楚城 士林皆賀振家聲 兒童但喜迎賓守 故吏猶應記姓名 萬頃水田連郭秀 四時烟月映淮清 憶君初得崑山玉 同向揚州攜手行

昔年內署振雄詞 今日東都結去思 宮女猶傳洞簫賦 國人先詠衮衣詩 華星却復文昌位 別鶴重歸太乙池 想到金閨待通籍 一時驚喜見風儀

楚關蘄水路非賒 東望雲山日夕佳 薤葉照人呈夏簟 松花滿盌試新茶 樓中飲興因明月 江上詩情爲晚霞 北地交親長引領 早將玄鬢到京華

相門才子高陽族 學省清資五品官 諫院過時榮棣萼 謝庭歸去踏芝蘭 山中花帶煙嵐晚 棧底江涵雪水寒 伯仲到家人盡賀 柳營蓮府遞相歡

家襲韋平身業文 素風清白至今貧 南宮通籍新郎吏 西候從戎舊主人 城外草黃秋有雪 烽頭煙靜虜無塵 鼎門爲別霜天曉 賸把離殤三五巡

蟬鳴官樹引行車 言自成周赴玉除 遠取南朝貴公子 重修東觀帝王書 常時載筆窺金匱 暇日登樓到石渠 若問舊人劉子政 如今白首在南徐

昨日東林看講時 都人象馬蹋琉璃 雪山童子應前世 金粟如來是本師 一錫言歸九城路 三衣曾拂萬年枝 休公久別如相問 楚客逢秋心更悲

黔江秋水浸雲霓 獨泛慈航路不迷 猨狖窺齋林葉動 蛟龍聞咒浪花低 如蓮半偈心常悟 問菊新詩手自攜 常說摩圍似靈鷲 却將山屐上丹梯

東林寺裏一沙彌 心愛當時才子詩 山下偶隨流水出 秋來却赴白雲期 灘頭躡屐挑沙菜 路上停舟讀古碑 想到舊房拋錫杖 小松應有過簷枝

漢壽城邊野草春 荒祠古墓對荆榛 田中牧豎燒芻狗 陌上行人看石麟 華表半空經霹靂 碑文纔見滿埃塵 不知何日東瀛變 此地還成要路津

南國山川舊帝畿 宋臺梁館尚依稀 馬嘶古道行人歇 麥秀空城野雉飛 風吹落葉填宮井 火入荒陵化寶衣 徒使詞臣庾開府 咸陽終日苦思歸

鴛鷺差池出建章 綵旗朱戶蔚相望 新恩共理犬牙地 昨日同含雞舌香 白芷江邊分驛路 山桃蹊外接甘棠 應憐一罷金閨籍 枉渚逢春十度傷

新賜魚書墨未乾 賢人暫出遠人安 朝驅旌斾行時令 夜見星辰憶舊官 梅蘂覆堦鈴閣暖 雪峰當戶戟枝寒 寧知楚客思公子 北望長吟澧有蘭

鄰境諸侯同舍郎 芷江蘭浦恨無梁 秋風門外旌旗動 曉露庭中橘柚香 玉簟微涼宜白晝 金笳入暮應清商 騷人昨夜聞鶗鴂 不歎流年惜衆芳

渡頭輕雨灑寒梅 雲際溶溶雪水來 夢渚草長迷楚望 夷陵土黑有秦灰 巴人淚應猿聲落 蜀客船從鳥道回 十二碧峰何處所 永安宮外是荒臺

爛柯山下舊仙郎 列宿來添婺女光 遠放歌聲分白紵 知傳家學與青箱 水朝滄海何時去 蘭在幽林亦自芳 聞說天台有遺愛 人將琪樹比甘棠

端州石硯人間重 贈我因知正草玄 闕里廟堂空舊物 開方竈下豈天然 玉蜍吐水霞光靜 綵翰搖風絳錦鮮 此日傭工記名姓 因君數到墨池前

幾年油幕佐征東 却泛滄浪狎釣童 欹枕醉眠成戲蝶 抱琴閑望送歸鴻 文儒自襲膠西相 倚伏能齊塞上翁 更說扁舟動鄉思 青菰已熟奈秋風

雙檜蒼然古貌奇 含煙吐霧鬱參差 晚依禪客當金殿 初對將軍映畫旗 龍象界中成寶蓋 鴛鴦瓦上出高枝 長明燈是前朝焰 曾照青青年少時

風獵紅旗入壽春 滿城歌舞向朱輪 八公山下清淮水 千騎塵中白面人 桂嶺雨餘多鶴迹 茗園晴望似龍鱗 聖朝方用敢言者 次第應須舊諫臣

高樓賀監昔曾登 壁上筆蹤龍虎騰 中國書流尚皇象 北朝文士重徐陵 偶因獨見空驚目 恨不同時便伏膺 唯恐塵埃轉磨滅 再三珍重囑山僧

零陵香草滿郊坰 丹穴雛飛入翠屏 孝若歸來成畫讚 孟陽別後有山銘 蘭陔舊地花纔結 桂樹新枝色更青 爲報儒林丈人道 如今從此鬢星星

禮闈新榜動長安 九陌人人走馬看 一日聲名遍天下 滿城桃李屬春官 自吟白雪詮詞賦 指示青雲借羽翰 借問至公誰印可 支郎天眼定中觀

東嶽真人張鍊師 高情雅淡世間稀 堪爲列女書青簡 久事元君住翠微 金縷機中拋錦字 玉清臺上著霓衣 雲衢不要吹簫伴 只擬乘鸞獨自飛

避地江湖知幾春 今來本郡擁朱輪 阮郎無復里中舊 楊僕却爲關外人 各繫一官難命駕 每懷前好易沾巾 玉城山裏多靈藥 擺落功名且養神

長愛街西風景閑 到君居處暫開顏 清光門外一渠水 秋色牆頭數點山 疎種碧松通月朗 多栽紅藥待春還 莫言堆案無餘地 認得詩人在此間

翔鸞闕下謝恩初 通籍由來在石渠 暫入南宮判祥瑞 還歸內殿閱圖書 故人猶在三江外 同病凡經二紀餘 今日薦君嗟久滯 不惟文體似相如

城樓四望出風塵 見盡關西渭北春 百二山河雄上國 一雙旌斾委名臣 壁中今日題詩處 天上同時草詔人 莫怪老郎呈濫吹 宦途雖別舊情親

昔看黃菊與君別 今聽玄蟬我却回 五夜颼飀枕前覺 一年顏狀鏡中來 馬思邊草拳毛動 雕眄青雲睡眼開 天地肅清堪四望 爲君扶病上高臺

鳳樓南面控三條 拜表郎官早渡橋 清洛曉光鋪碧簟 上陽霜葉剪紅綃 省門簪組初成列 雲路鴛鸞想退朝 寄謝慇懃九天侶 搶榆水擊各逍遙

曾遭飛語十年謫 新受恩光萬里還 朝服不妨遊洛浦 郊園依舊看嵩山 竹含天籟清商樂 水遶庭臺碧玉環 留作功成退身地 如今只是暫時閑

潦倒聲名擁腫材 一生多故苦邅迴 南宮舊籍遙相管 東洛閑門晝未開 靜對道流論藥石 偶逢詞客與瓊瑰 怪君近日文鋒利 新向延平看劒來

清羸隱几望雲空 左掖鴛鸞到室中 一卷素書消永日 數莖斑髪對秋風 菱花照後容雖改 蓍草占來命已通 莫怪人人驚早白 緣君尚是黑頭翁

揚州從事夜相尋 無限新詩月下吟 初服已驚玄髪長 高情猶向碧雲深 語餘時舉一杯酒 坐久方聞四處砧 不逐繁華訪閑散 知君擺落俗人心

愛君新買街西宅 客到如遊鄠杜間 雨後退朝貪種樹 申時出省趂看山 門前巷陌三條近 牆內池亭萬境閑 見擬移居作鄰里 不論時節請開關

昔日居鄰招屈亭 楓林橘樹鷓鴣聲 一辭御苑青門去 十見蠻江白芷生 自此曾沾宣室召 如今又守闔閭城 何人萬里能相憶 同舍仙郎與外兄

千竿竹翠數蓮紅 水閣虛涼玉簟空 琥珀琖紅疑漏酒 水晶簾瑩更通風 賜冰滿盌沈朱實 法饌盈盤覆碧籠 盡日逍遙避煩暑 再三珍重主人翁

南宮幸襲芝蘭後 左輔曾交印綬來 多病未離清洛苑 新恩已歷望仙臺 關頭古塞桃林靜 城下長河竹箭回 聞說隨車有零雨 此時偏動子荆才

南荆西蜀大行臺 幕府旌門相對開 名重三司平水土 威雄八陣役風雷 彩雲朝望青城起 錦浪秋經白帝來 不是郢中清唱發 誰當丞相掞天才

勢軋枝偏根已危 高情一見與扶持 忽從顦顇有生意 却爲離披無俗姿 影入巖廊行樂處 韻含天籟宿齋時 謝公莫道東山去 待取陰成滿鳳池

一夜霜風凋玉芝 蒼生望絕士林悲 空懷濟世安人略 不見男婚女嫁時 遺草一函歸太史 旅墳三尺近要離 朔方徙歲行當滿 欲爲君刊第二碑

前年曾見兩鬟時 今日驚吟悼妓詩 鳳管學成知有籍 龍媒欲換歎無期 空廊月照常行地 後院花開舊折枝 寂寞魚山青草裏 何人更立智瓊祠

鸞聲窈眇管參差 清韻初調衆樂隨 幽院妝成花下弄 高樓月好夜深吹 忽驚暮雨飄零盡 唯有朝雲夢想期 聞道今年寒食日 東山舊路獨行遲

俊骨英才氣褎然 策名飛步冠羣賢 逢時已自致高位 得疾還因倚少年 天上別歸京兆府 人間空數茂陵阡 今朝穗帳哭君處 前日見鋪歌舞筵

一家何啻十朱輪 諸父雙飛秉大鈞 曾脫素衣參幕客 却爲精舍讀書人 離筵雒水侵杯色 征路函關向晚塵 今日山公舊賓主 知君不負帝城春

漢家都尉舊征蠻 血食如今配此山 曲蓋幽深蒼檜下 洞簫愁絕翠屏間 荆巫脉脉傳神語 野老娑娑起醉顏 日落風生廟門外 幾人連蹋竹歌還

寶書翻譯學初成 振錫如飛白足輕 彭澤因家凡幾世 靈山預會是前生 傳燈已悟無爲理 濡露猶懷罔極情 從此多逢大居士 何人不願解珠瓔

浮杯萬里過滄溟 遍禮名山適性靈 深夜降龍潭水黑 新秋放鶴野田青 身無彼我那懷土 心會真如不讀經 爲問中華學道者 幾人雄猛得寧馨

孤雲出岫本無依 勝境名山即是歸 久向吳門遊好寺 還思越水洗塵機 浙江濤驚獅子吼 稽嶺峰疑靈鷲飛 更入天台石橋去 垂珠璀璨拂三衣

宿習修來得慧根 多聞第一却忘言 自從七祖傳心印 不要三乘入便門 東泛滄江尋古跡 西歸紫閣出塵喧 河南白尹大檀越 好把真經相對翻

西晉樓船下益州 金陵王氣黯然收 千尋鐵鎖沈江底 一片降旛出石頭 人世幾回傷往事 山形依舊枕江流 今逢四海爲家日 故壘蕭蕭蘆荻秋

錢塘山水有奇聲 暫謫仙官領百城 女妓還聞名小小 使君誰許喚卿卿 鼇驚震海風雷起 蜃鬬噓天樓閣成 莫道騷人在三楚 文星今向斗牛明

曾向空門學坐禪 如今萬事盡忘筌 眼前名利同春夢 醉裏風情敵少年 野草芳菲紅錦地 遊絲撩亂碧羅天 心知洛下閑才子 不作詩魔即酒顛

雖陪三品散班中 資歷從來事不同 名姓也曾鐫石柱 詩篇未得上屏風 甘陵舊黨凋零盡 魏闕新知禮數崇 煙水五湖如有伴 猶應堪作釣魚翁

蘇州刺史例能詩 西掖今來替左司 二八城門開道路 五千兵馬引旌旗 水通山寺笙歌去 騎過虹橋劒戟隨 若共吳王鬬百草 不如應是欠西施

莫嗟華髪與無兒 却是人間久遠期 雪裏高山頭白早 海中仙果子生遲 于公必有高門慶 謝守何煩曉鏡悲 幸免如新分非淺 祝君長詠夢熊詩

巴山楚水淒涼地 二十三年棄置身 懷舊空吟聞篴賦 到鄉翻似爛柯人 沈舟側畔千帆過 病樹前頭萬木春 今日聽君歌一曲 暫憑杯酒長精神

自到山陽不許辭 高齋日夜有佳期 管弦正合看書院 語笑方酣各詠詩 銀漢雪晴褰翠幕 清淮月影落金巵 洛陽歸客明朝去 容趂城東花發時

僧房藥樹依寒井 井有香泉樹有靈 翠黛葉生籠石甃 殷紅子熟照銅瓶 枝繁本是仙人杖 根老新成瑞犬形 上品功能甘露味 還知一勺可延齡

養來鸚鵡觜初紅 宜在朱樓繡戶中 頻學喚人緣性慧 偏能識主爲情通 歛毛睡足難銷日 嚲翅愁時願見風 誰遣聰明好顏色 事須安置入深籠

曾經謝病各遊梁 今日相逢憶孝王 少有一身兼將相 更能四面占文章 開顏坐上催飛盞 廻首庭中看舞槍 借問風前兼月下 不知何客對胡牀

將星夜落使星來 三省清臣到外臺 事重各銜天子詔 禮成同把故人盃 捲簾松竹雪初霽 滿院池塘春欲回 第一林亭迎好客 殷勤莫惜玉山頹

新竹翛翛韻曉風 隔囱依砌尚蒙籠 數間素壁初開後 一段清光入坐中 欹枕閑看知自適 含毫朗詠與誰同 此君若欲長相見 政事堂東有舊叢

昨日看成送鶴詩 高籠提出白雲司 朱門乍入應迷路 玉樹容棲莫揀枝 雙舞庭中花落處 數聲池上月明時 三山碧海不歸去 且向人間呈羽儀

禁漏晨鐘聲欲絕 旌旗組綬影相交 殿含佳氣當龍首 閣倚晴天見鳳巢 山色葱籠丹檻外 霞光泛灧翠松梢 多慙再入金門籍 不敢爲文學解嘲

把取菱花百鍊鏡 換他竹葉十旬杯 嚬眉厭老終難去 蘸甲須歡便到來 妍醜太分迷忌諱 松喬俱傲絕嫌猜 校量功力相千萬 好去從空白玉臺

可憐五馬風流地 暫輟金貂侍從才 閣上掩書劉向去 門前修刺孔融來 崤陵路靜寒無雨 洛水橋長晝起雷 共羨府中棠棣好 先於城外百花開

愛名之世忘名客 多事之時無事身 古老相傳見來久 歲年雖變貌常新 飛章上達三清路 受籙平交五嶽神 笑聽鼕鼕朝暮鼓 只能催得市朝人

鳳池西畔圖書府 玉樹玲瓏景氣閑 長聽餘風送天樂 時登高閣望人寰 青山雲繞欄干外 紫殿香來步武間 曾是先賢翔集地 每看壁記一慙顏

凌雲羽翮掞天才 揚歷中樞與外臺 相印昔辭東閣去 將星還拱北辰來 殿庭捧日彯纓入 閣道看山曳履回 口不言功心自適 吟詩釀酒待花開

閑步南園煙雨晴 遙聞絲竹出牆聲 欲拋丹筆三川去 先教清商一部成 花木手栽偏有興 歌詞自作別生情 多才遇景皆能詠 當日人傳滿鳳城

才子聲名白侍郎 風流雖老尚難當 詩情逸似陶彭澤 齋日多如周太常 矻矻將心求淨法 時時偷眼看春光 知君技癢思歡讌 欲倩天魔破道塲

尚書劒履出明光 居守旌旗赴洛陽 世上功名兼將相 人間聲價是文章 衙門曉闢分天仗 賓幕初開辟省郎 從發坡頭向東望 春風處處有甘棠

鼎食華軒到眼前 拂衣高謝豈徒然 九霄路上辭朝客 四皓叢中作少年 他日臥龍終得雨 今朝放鶴且沖天 洛陽舊有衡茆在 亦擬抽身伴地仙

麥隴和風吹樹枝 商山逸客出關時 身無拘束起長晚 路足交親行自遲 官拂象筵終日待 私將雞黍幾人期 君來不用飛書報 萬戶先從紙貴知

詞人各在一涯居 聲味雖同跡自疎 佳句傳因多好事 尺題稀爲不便書 已通戎略逢黃石 仍占星文耀碧虛 聞說朝天在來歲 霸陵春色待行車

吟君苦調我霑纓 能使無情盡有情 四望車中心未釋 千秋亭下賦初成 庭梧已有棲雛處 池鶴今無子和聲 從此期君比瓊樹 一枝吹折一枝生

衙前有樂饌常精 宅內連池酒任傾 自是官高無狎客 不論年長少歡情 驪龍頷被探珠去 老蚌胚還應月生 莫羨三春桃與李 桂花成實向秋榮

吳郡魚書下紫宸 長安廄吏送朱輪 二南風化承遺愛 八詠聲名躡後塵 梁氏夫妻爲寄客 陸家兄弟是州民 江城春日追遊處 共憶東歸舊主人

龍門賓客會龍宮 東去旌旗駐上東 二八笙歌雲幕下 三千世界雪花中 離堂未暗排紅燭 別曲含淒颺晚風 才子從今一分散 便將詩詠向吳儂

吟君新什慰蹉跎 屈指同登耳順科 鄧禹功成三紀事 孔融書就八年多 已經將相誰能爾 拋却丞郎爭奈何 獨恨長洲數千里 且隨魚鳥泛煙波

十萬天兵貂錦衣 晉城風日斗生輝 行臺僕射深恩重 從事中郎舊路歸 疊鼓蹙成汾水浪 閃旗驚斷塞鴻飛 邊庭自此無烽火 擁節還來坐紫微

元君後輩先零落 崔相同年不少留 華屋坐來能幾日 夜臺歸去便千秋 背時猶自居三品 得老終須卜一丘 若使吾徒還早達 亦應簫鼓入松楸

風雲變化饒年少 光景蹉跎屬老夫 秋隼得時凌汗漫 寒龜飲氣受泥塗 東隅有失誰能免 北叟之言豈便無 振臂猶堪呼一擲 爭知掌下不成盧

幾年侍從作名臣 却向青雲索得身 朝士忽爲方外士 主人仍是眼中人 雙鸞遊處天京好 五馬行時海嶠春 遙羨光陰不虛擲 肯令絲竹暫生塵

見學胡琴見藝成 今朝追想幾傷情 撚弦花下呈新曲 放撥燈前謝改名 但是好花皆易落 從來尤物不長生 鸞臺夜直衣衾冷 雲雨無因入禁城

舊相臨戎非稱意 詞人作尹本多情 從容自使邊塵靜 談笑不聞桴鼓聲 章句新添塞下曲 風流舊占洛陽城 昨來亦有吳趨詠 惟寄東都與北京

謾讀圖書三十車 年年爲郡老天涯 一生不得文章力 百口空爲飽煖家 綺季衣冠稱鬢面 吳公政事副詞華 還思謝病吟歸去 同醉城東桃李花

樹繞荒臺葉滿池 簫聲一絕草蟲悲 鄰家猶學宮人髻 園客爭偷御果枝 馬埒蓬蒿藏狡兔 鳳樓煙雨嘯愁鴟 何郎獨在無恩澤 不似當初傅粉時

久學文章含白鳳 却因政事賜金魚 郡人未識聞謠詠 天子知名與詔書 珍重賀詩呈錦繡 願言歸計竝園廬 舊來詞客多無位 金紫同遊誰得如

吟君歎逝雙絕句 使我傷懷奏短歌 世上空驚故人少 集中惟覺祭文多 芳林新葉催陳葉 流水前波讓後波 萬古到今同此恨 聞琴淚盡欲如何

柘枝本出楚王家 玉面添嬌舞態奢 鬆鬢改梳鸞鳳髻 新衫別識鬬雞紗 鼓催殘拍腰身軟 汗透羅衣雨點花 畫筵曲罷辭歸去 便隨王母上煙霞

薝蔔林中黃土堆 羅襦繡黛已成灰 芳魂雖死人不怕 蔓草逢春花自開 幡蓋向風疑舞袖 鏡燈臨曉似妝臺 吳王嬌女墳相近 一片行雲應往來

天下咽喉今大寧 軍城喜氣徹青冥 庭前劒戟朝迎日 筆底文章夜應星 三省壁中題姓字 萬人頭上見儀形 汴州忽復承平事 正月看燈戶不扃

兩首新詩百字餘 朱弦玉磬韻難如 漢家丞相重徵後 梁苑仁風一變初 四面諸侯瞻節制 八方通貨溢河渠 自從却縠爲元帥 大將歸來盡把書

銀璫謁者引蜺旌 霞帔仙官到赤城 白鶴迎來天樂動 金龍擲下海神驚 元君伏奏歸中禁 武帝親齋禮上清 何事夷門請詩送 梁王文字上聲名

越聲長苦有誰聞 老向湘山與楚雲 海嶠新辭永嘉守 夷門重見信陵君 田園松菊今迷路 霄漢鴛鴻久絕羣 幸遇甘泉尚詞賦 不知何客薦雄文

邅廻二紀重爲郎 洛下遙分列宿光 不見當關呼早起 曾無侍史與焚香 三花秀色通春幌 十字清波遶宅牆 白髮青衫誰比數 相憐只是有梁王

長憶梁王逸興多 西園花盡興如何 近來溽暑侵亭館 應覺清談勝綺羅 境入篇章高韻發 風穿號令衆心和 承明欲謁先相報 願拂朝衣逐曉珂

仙院文房隔舊宮 當時盛事盡成空 墨池半在頹垣下 書帶猶生蔓草中 巡內因經九重苑 裁詩又繼二南風 爲兄手寫殷勤句 遍歷三台各一通

章句慙非第一流 世間才子昔陪遊 吳宮已歎芙蓉死 邊月空悲蘆管秋 任向洛陽稱傲吏 苦教河上領諸侯 石渠甘對圖書老 關外楊公安穩不

北都留守將天兵 出入香街宿禁扃 鼙鼓夜聞驚朔鴈 旌旗曉動拂參星 孔璋舊檄家家有 叔度新歌處處聽 夷落遙知真漢相 爭來屈膝看儀刑

飛蓬卷盡塞雲寒 戰馬閑嘶漢地寬 萬里胡天無警急 一籠烽火報平安 燈前妓樂留賓宴 雪後山河出獵看 珍重新詩遠相寄 風情不似四登壇

清淮南岸家山樹 黑水東邊第一栽 影近畫梁迎曉日 香隨綠酒入金杯 根留本土依江潤 葉起寒稜映月開 早晚陰城比梧竹 九霄還放綵雛來

才兼文武播雄名 遺愛芳塵滿洛城 身在行臺爲僕射 書來甪里訪先生 閑遊占得嵩山色 醉臥高聽洛水聲 千里相思難命駕 七言詩裏寄深情

功成頻獻乞身章 擺落襄陽鎮洛陽 萬乘旌旗分一半 八方風雨會中央 兵符今奉黃公略 書殿曾隨翠鳳翔 心寄華亭一雙鶴 曰陪高步繞池塘

酒法衆傳吳米好 舞衣偏尚越羅輕 動搖浮蟻香濃甚 裝束輕鴻意態生 閱曲定知能自適 舉杯應歎不同傾 終朝相憶終年別 對景臨風無限情

新恩通籍在龍樓 分務神都近舊丘 自有園公紫芝侶 仍追少傅赤松遊 華林霜葉紅霞晚 伊水晴光碧玉秋 更接東山文酒會 始知江左未風流

空齋寂寂不生塵 藥物方書繞病身 纖草數莖勝靜地 幽禽忽至似佳賓 世間憂喜雖無定 釋氏銷磨盡有因 同向洛陽閑度日 莫教風景屬他人

常修清淨去繁華 人識王城長者家 案上香煙鋪貝葉 佛前燈焰透蓮花 持齋已滿招閑客 理曲先聞命小娃 明日若過方丈室 還應問爲法來邪

閑門共寂任張羅 靜室同虛養太和 塵世歡娛開意少 醉鄉風景獨遊多 散金疏傅尋常樂 枕麴劉生取次歌 計會雪中爭挈榼 鹿裘鶴氅遞相過

一月道場齋戒滿 今朝華幄管弦迎 銜杯本自多狂態 事佛無妨有佞名 酒力半酣愁已散 文鋒未鈍老猶爭 平陽不獨容賓醉 聽取喧呼吏舍聲

從君勇斷拋名後 世路榮枯見幾回 門外紅塵人自走 甕頭清酒我初開 三冬學任胸中有 萬戶侯須骨上來 何幸相招同醉處 洛陽城裏好池臺

高名大位能兼有 恣意遨遊是特恩 二室煙霞成步障 三川風物是家園 晨窺苑樹韶光動 晚度河橋春思繁 弦管常調客常滿 但逢花處即開樽

淒涼同到故人居 門枕寒流古木疎 向秀心中嗟棟宇 蕭何身後散圖書 本營歸計非無意 唯算生涯尚有餘 忽憶前言更惆悵 丁寧相約速懸車

太華蓮峰降嶽靈 兩川棠樹接郊坰 政同兄弟人人樂 曲奏塤篪處處聽 楊葉百穿榮會府 芝泥五色耀天庭 各拋筆硯誇旄鉞 莫遣文星讓將星

洛城無事足杯盤 風雪相和歲欲蘭 樹上因依見寒鳥 坐中收拾盡閑官 笙歌要請頻何爽 笑語忘機拙更歡 遙想兔園今日會 瓊林滿眼映旂竿

城外園林初夏天 就中野趣在西偏 薔薇亂發多臨水 鸂鶒雙遊不避船 水底遠山雲似雪 橋邊平岸草如煙 白家唯有杯觴興 欲把頭盤打少年

少年曾醉酒旗下 同輩黃衣頷亦黃 蹴踏青雲尋入仕 蕭條白髮且飛觴 令徵古事歡生雅 客喚閑人興任狂 猶勝獨居荒草院 蟬聲聽盡到寒螿

丞相新家伊水頭 智囊心匠日增修 化成池沼無痕跡 奔走清波不自由 臺上看山徐舉酒 潭中見月慢回舟 從來天下推尤物 合屬人間第一流

拋却人間第一官 俗情驚怪我方安 兵府相印無心戀 洛水嵩雲恣意看 三足鼎中知味久 百尋竿上擲身難 追呼故舊連宵飲 直到天明興未闌

官曹崇重難頻入 第宅清閑且獨行 階蟻相逢如偶語 園蜂速去恐違程 人於紅藥惟看色 鶯到垂楊不惜聲 東洛池臺怨拋擲 移文非久會應成

碧玉孤根生在林 美人相贈比雙金 初開郢客緘封後 想見巴山冰雪深 多節本懷端直性 露青猶有歲寒心 何時策馬同歸去 關樹扶疎敲鐙吟

楚鄉寒食橘花時 野渡臨風駐綵旗 草色連雲人去住 水紋如縠燕差池 朱輪尚憶羣飛雉 青綬初縣左顧龜 非是湓城舊司馬 水曹何事與新詩

聞君前日獨庭爭 漢帝偏知白馬生 忽領簿書遊太學 寧勞侍從厭承明 洛陽本自宜才子 海內而今有直聲 爲謝同僚老博士 范雲來歲即公卿

分憂餘刃又從公 白羽胡牀嘯詠中 綵筆諭戎矜倚馬 華堂留客看驚鴻 渚宮油幕方高步 澧浦甘棠有幾叢 若問騷人何處所 門臨寒水落江楓

新秋十日澣朱衣 鈴閣無聲公吏歸 風韻漸高梧葉動 露光初重槿花稀 四時苒苒催容鬢 三爵油油忘是非 更報明朝池上酌 人知太守字玄暉

漢家旄節付雄才 百越南溟統外臺 身在絳紗傳六藝 腰懸青綬亞三臺 連天浪靜長鯨息 映日帆多寶舶來 聞道楚氛猶未滅 終須旌斾掃雲雷

忽驚金印駕枝轓 遂別鳴珂聽曉猿 碧落仙來雖暫謫 赤泉侯在是深恩 玉環慶遠瞻台坐 銅柱勳高壓海門 一詠瓊瑤百憂散 何勞更樹北堂萱

憶逐羊車凡幾時 今來舊府統戎師 象筵照室會詞客 銅鼓臨軒舞海夷 百越酋豪稱故吏 十洲風景助新詩 秣陵從事何年別 一見瓊章如素期

淮安古地擁州師 畫角金鐃旦夕吹 淺草遙迎鷫鸘馬 春風亂颭辟邪旗 謫仙年月今應滿 戇諫聲名衆所知 何況遷喬舊同伴 一雙先入鳳凰池

暫別瑤墀鴛鷺行 綵旗雙引到沅湘 城邊流水桃花過 簾外春風杜若香 史筆枉將書紙尾 朝纓不稱濯滄浪 雲臺公業家聲在 徵詔何時出建章

辟雍流水近靈臺 中有詩篇絕世才 渤海歸人將集去 棃園弟子請詞來 瓊枝未識魂空斷 寶匣初臨手自開 莫道專城管雲雨 其如心似不然灰

健筆高科早絕倫 後來無不揖芳塵 遍看今日乘軒客 多是昔年呈卷人 胄子執經瞻講坐 郎官共食接華茵 煩君遠寄相思曲 慰問天南一逐臣

南宮詞客寄新篇 清似湘靈促柱弦 京邑舊遊勞夢想 歷陽秋色正澄鮮 雲銜日脚成山雨 風駕潮頭入渚田 對此獨吟還獨酌 知音不見思愴然

稽山自與岐山別 何事連年鸑鷟飛 百辟商量舊相入 九天祗候老臣歸 平湖晚泛窺清鏡 高閣晨開掃翠微 今日看書最惆悵 爲聞梅雨損朝衣

九天雨露傳青詔 八舍郎官換綠衣 初佩銀魚隨仗入 宜乘白馬退朝歸 彫盤賀喜開瑤席 綵筆題詩出鎖闈 聞道水曹偏得意 霞朝霧夕有光輝

草玄門戶少塵埃 丞相幷州寄馬來 初自寒垣銜苜蓿 忽行幽徑破莓苔 尋花緩轡威遲去 帶酒垂鞭躞蹀回 不與王侯與詞客 知輕富貴重清才

金貂曉出鳳池頭 玉節前臨南雍州 暫輟洪鑪觀劍戟 還將大筆注春秋 管弦席上留高韻 山水途中入勝遊 峴首風煙看未足 便應重拜富民侯

漳濱臥起恣閑遊 宣室徵還未白頭 舊隱來尋通德里 新篇寫出畔牢愁 池看科斗成文字 鳥聽提壺憶獻酬 同學同年又同舍 許君雲路並華輈

越中藹藹繁華地 秦望峰前禹穴西 湖草初生邊鴈去 山花半謝杜鵑啼 青油晝卷臨高閣 紅斾晴翻繞古堤 明日漢庭徵舊德 老人爭出若耶溪

少年曾忝漢庭臣 晚歲空餘老病身 初見相如成賦日 尋爲丞相掃門人 追思往事咨嗟久 喜奉清光笑語頻 猶有登朝舊冠冕 待公三入拂埃塵

坐鎮清朝獨殷然 閑徵故事數前賢 用才同踐鈞衡地 稟氣終分大小年 威鳳本池思泛泳 仙查舊路望回旋 猶憐綺季深山裏 唯有松風與石田

久辭龍闕擁紅旗 喜見天顏拜赤墀 三省英寮非舊侶 萬年芳樹長新枝 交朋接武居仙院 幕客追風入鳳池 雲母屏風即施設 可憐榮耀冠當時

靜得天和興自濃 不緣宦達性靈慵 大鵬六月有閑意 仙鶴千年無躁容 流輩盡來多歎息 官班高後少過從 唯應加築露臺上 賸見終南雲外峰

金火交爭正抑揚 蕭蕭飛雨助清商 曉看紈扇恩情薄 夜覺紗燈刻數長 樹上早蟬才發響 庭中百草已無光 當年富貴亦惆悵 何況悲翁髮似霜

寥廓高翔不可追 風雲失路蹔相隨 方同洛下書生詠 又見軍前大將旗 雪裏命賓開玉帳 飲中請號駐金巵 竹林一自王戎去 嵇阮雖貧興未衰

兩度竿頭立定誇 回眸舉袖拂青霞 盡拋今日貴人樣 復振前朝名相家 御史定來休直宿 尚書依舊趂參衙 具瞻尊重誠無敵 猶憶洛陽千樹花

心如止水鑒常明 見盡人間萬物情 鵰鶚騰空猶逞俊 驊騮嚙足自無驚 時來未覺權爲祟 貴了方知退是榮 只恐重重世緣在 事須三度副蒼生

家聲烜赫冠前賢 時無穹崇鎮北邊 身上官銜如座主 幕中譚笑取同年 幽幷俠少趨鞭弭 燕趙佳人奉管弦 仍把天兵書號筆 遠題長句寄山川

白衣曾拜漢尚書 今日恩光到敝廬 再入龍樓稱綺季 應緣狗監說相如 中郎南鎮權方重 內史高齋興有餘 遙想敬亭春欲暮 百花飛盡柳花初

雨餘獨坐卷簾帷 便得詩人喜霽詩 搖落從來長年感 慘舒偏是病身知 掃開雲霧呈光景 流盡潢汙見路岐 何況菊香新酒熟 神州司馬好狂時

去國十年同赴召 渡湘千里又分岐 重臨事異黃丞相 三黜名慙柳士師 歸目併隨回鴈盡 愁腸正遇斷猿時 桂江東過連山下 相望長吟有所思

何代提戈去不還 獨留形影白雲間 肌膚銷盡雪霜色 羅綺點成苔蘚斑 江燕不能傳遠信 野花空解妒愁顏 近來豈少征人婦 笑採蘼蕪上北山

玉釵重合兩無緣 魚在深潭鶴在天 得意紫鸞休舞鏡 能言青鳥罷銜牋 金盆已覆難收水 玉軫長拋不續弦 若向蘼蕪山下過 遙將紅淚灑窮泉

鸞飛遠樹棲何處 鳳得新巢想稱心 紅壁尚留香漠漠 碧雲初斷信沈沈 情知點污投泥玉 猶自經營買笑金 從此山頭似人石 丈夫形狀淚痕深

但曾行處遍尋看 雖是生離死一般 買笑樹邊花已老 畫眉窗下月猶殘 雲藏巫峽音容斷 路隔星橋過往難 莫怪詩成無淚滴 盡傾東海也須乾

三山不見海沈沈 豈有仙蹤更可尋 青鳥去時雲路斷 姮娥歸處月宮深 紗窗遙想春相憶 書幌誰憐夜獨吟 料得夜來天上鏡 只應偏照兩人心

東陽本是佳山水 何況曾經沈隱侯 化得邦人解吟詠 如今縣令亦風流 新開譚洞疑仙境 遠寫丹青到雍州 落在尋常畫師手 猶能三伏凜生秋

曾遊仙蹟見豐碑 除却麻姑更有誰 雲蓋青山龍臥處 日臨丹洞鶴歸時 霜凝上界花開晚 月冷中天果熟遲 人到便須拋世事 稻田還儗種靈芝

三千三百西江水 自古如今要路津 月夜歌謠有漁父 風天氣色屬商人 沙村好處多逢寺 山葉紅時覺勝春 行到南朝征戰地 古來名將盡爲神

三年楚國巴城守 一去揚州揚子津 青帳聯延喧驛步 白頭俯傴到江濱 巫山暮色常含雨 峽水秋來不恐人 惟有九歌詞數首 里中留與賽蠻神

扁舟盡室貧相逐 白髮藏冠鑷更加 遠水自澄終日綠 晴林長落過春花 客情浩蕩逢鄉語 詩意留連重物華 風檣好住貪程去 斜日青帘背酒家

巫山十二鬱蒼蒼 片石亭亭號女郎 曉霧乍開疑卷幔 山花欲謝似殘妝 星河好夜聞清佩 雲雨歸時帶異香 何事神仙九天上 人間來就楚襄王

飄颺南陌起東鄰 漠漠濛濛暗度春 花巷暖隨輕舞蝶 玉樓晴拂豔妝人 縈迴謝女題詩筆 點綴陶公漉酒巾 何處好風偏似雪 隋河堤上古江津

明州長史外臺郎 憶昔同年翰墨場 一自分襟多歲月 相逢滿眼是淒涼 推賢有愧韓安國 論舊唯存盛孝章 所歎謬遊東閣下 看君無計出恓惶

宋日營陽內史孫 因家占得九疑村 童心便有愛書癖 手指今餘把筆痕 自握蛇珠辭白屋 欲憑雞卜謁金門 若逢廣坐問羊酪 從此知名在一言

行盡瀟湘萬里餘 少逢知己憶吾廬 數間茅屋閒臨水 一盞秋燈夜讀書 地遠何當隨計吏 策成終自詣公車 剡中若問連州事 唯有千山畫不如

毛羽斒斕白紵裁 馬前擎出不驚猜 輕拋一點入雲去 喝殺三聲掠地來 綠玉觜攢雞腦破 玄金爪擘兔心開 都緣解搦生靈物 所以人人道俊哉

閣下從容舊客卿 寄來駿馬賞高情 任追煙景騎仍醉 知有文章倚便成 步步自憐春日影 蕭蕭猶起朔風聲 須知上宰吹噓意 送入天門上路行

茫茫塵累愧腥膻 強把蜉蝣望列仙 閑指紫霄峯下路 却歸白鹿洞中天 吹簫鳳去經何代 茹玉方傳得幾年 他日更來人世看 又應東海變桑田

紫霄仙客下三山 因救生靈到世間 龜鶴計年承甲子 冰霜爲質駐童顏 韜藏休咎傳真籙 變化榮枯試小還 從此便教塵骨貴 九霄雲路願追攀

閉院開軒笑語闌 江山併入一壺寬 微風但覺杉香滿 烈日方知竹氣寒 披卷最宜生白室 吟詩好就步虛壇 願君此地攻文字 如煉仙家九轉丹

高眠日出始開門 竹徑旁通到後園 陶亮橫琴空有意 任棠置水竟無言 松窗宿翠含風薄 槿援朝花帶露繁 山郡本來車馬少 更容相訪莫辭喧

意氣曾傾四國豪 偶來幽寺息塵勞 嚴陵釣處江初滿 梁甫吟時月正高 新識幾人知杞梓 故園何歲長蓬蒿 期君自致青雲上 不用傷心歎二毛

行行忽到舊河源 城外千家作漢村 樵採爲侵征虜墓 耕耘猶就破羌屯 金湯天險長全設 伏臘華風亦暗存 暫駐單車空下淚 有心無力復何言

道州城北歐陽家 去郭一里占煙霞 主人雖朴甚有思 解留滿地紅桃花 桃花成泥不須掃 明朝更訪桃源老 政成興足告即歸 門前便是家山道

巴江上峽重復重 陽臺碧峭十二峰 荆王獵時逢暮雨 夜臥高丘夢神女 輕紅流煙濕豔姿 行雲飛去明星稀 目極魂斷望不見 猿啼三聲淚滴衣

莫天寒風悲屑屑 啼鳥遶樹泉水噎 行路解鞍投古陵 蒼蒼隔山見微月 鴞鳴犬吠霜煙昏 開囊拂巾對盤飧 人生窮達感知己 明日投君申片言

毘陵震澤九州通 士女歡娛萬國同 伐鼓撞鐘驚海上 新妝袨服照江東 梅花落處疑殘雪 柳葉開時任好風 大德不官逢道泰 天長地久屬年豐

上樓迎春新春歸 暗黃著柳宮漏遲 薄薄淡靄弄野姿 寒綠幽泥生短絲 錦牀曉臥玉肌冷 露臉未開對朝暝 官街柳帶不堪折 早晚菖蒲勝綰結

離宮散螢天似水 竹黃池冷芙蓉死 月綴金鋪光脉脉 涼苑虛庭空澹白 霜花飛飛風草草 翠錦斕斑滿層道 雞人罷唱曉瓏璁 鴉啼金井下疎桐

金天誕聖千秋節 玉醴還分萬壽觴 試聽紫騮歌樂府 何如騄驥舞華岡 連騫勢出魚龍變 蹀躞驕生鳥獸行 歲歲相傳指樹日 翩翩來伴慶雲翔

聖王至德與天齊 天馬來儀自海西 腕足齊行拜兩膝 繁驕不進蹈千蹄 䯱髵奮鬣時蹲踏 鼓怒驤身忽上躋 更有銜杯終宴曲 垂頭掉尾醉如泥

遠聽明君愛逸才 玉鞭金翅引龍媒 不因茲白人間有 定是飛黃天上來 影弄日華相照耀 噴含雲色且徘徊 莫言闕下桃花舞 別有河中蘭葉開

大麥乾枯小麥黃 婦人行泣夫走藏 東至集壁西梁洋 問誰腰鎌胡與羌 豈無蜀兵三千人 部領辛苦江山長 安得如鳥有羽翅 託身白雲還故鄉

小隱山人十洲客 莓苔爲衣雙耳白 青編爲我忽降書 暮雨虹蜺一千尺 赤城門閉六丁直 曉日已燒東海色 朝天半夜聞玉雞 星斗離離礙龍翼

夙駕鳴鸞啓閶闔 霓裳遙裔儼天津 五明霜紈開羽扇 百和香車動畫輪 婉孌夜分能幾許 靚妝冶服爲誰新 片時歡娛自有極 已復長望隔年人

皎皎宵月麗秋光 耿耿天津橫復長 停梭且復留殘緯 拂鏡及早更新妝 彩鳳齊駕初成輦 雕鵲填河已作梁 雖喜得同今夜枕 還愁重空明日牀

日日思歸勤理鬢 朝朝佇望嬾調梭 凌風寶扇遙臨月 映水仙車遠渡河 歷歷珠星疑拖珮 冉冉雲衣似曳羅 通宵道意終無盡 向曉離愁已復多

寶馬權奇出未央 雕鞍照曜紫金裝 春草初生馳上苑 秋風欲動戲長楊 鳴珂屢度章臺側 細蹀經向濯龍傍 徒令漢將連年去 宛城今已獻名王

萬乘騰鑣警岐路 百壺供帳餞離宮 御溝分水聲難絕 廣宴當歌曲易終 興言共傷千里道 俯跡聊示五情同 良哉既深留帝念 沃化方有贊天聰

一年抱怨嗟長別 七夕含態始言歸 飄飄羅襪光天步 灼灼新妝鑒月輝 情催巧笑開星靨 不惜呈露解雲衣 所歎却隨更漏盡 掩泣還弄昨宵機

我家吳會青山遠 他鄉關塞白雲深 爲許羈愁長下淚 那堪春色更傷心 驚鳥屢飛恆失侶 落花一去不歸林 如何此日嗟遲暮 悲來還作白頭吟

芳晨麗日桃花浦 珠簾翠帳鳳凰樓 蔡女菱歌移錦纜 燕姬春望上瓊鉤 新妝漏影浮輕扇 冶袖飄香入淺流 未減行雨荆臺下 自比凌波洛浦遊

宸暉降望金輿轉 仙路崢嶸碧澗幽 羽杖遙臨鸞鶴駕 帷宮直坐鳳麟洲 飛泉灑液恆疑雨 密樹含涼鎮似秋 老臣預陪懸圃宴 餘年方共赤松遊

乘時迎氣正璿衡 灞滻煙氛向晚清 剪綺裁紅妙春色 宮梅殿柳識天情 瑤筐綵燕先呈端 金縷晨雞未學鳴 聖澤陽和宜宴樂 年年捧日向東城

東郊風物正熏馨 素滻鳧鷖戲綠汀 鳳閣斜通平樂觀 龍旂直逼望春亭 光風搖動蘭英紫 淑氣依遲柳色青 渭浦明晨修禊事 羣公傾賀水心銘

新年宴樂坐東朝 鐘鼓鏗鍠大樂調 金屋瑤筐開寶勝 花箋綵筆頌春椒 曲池苔色冰前液 上苑梅香雪裏嬌 宸極此時飛聖藻 微臣竊抃預聞韶

玉樓銀牓枕嚴城 翠蓋紅旂列禁營 日映層巖圖畫色 風搖雜樹管弦聲 水邊重閣含飛動 雲裏孤峰類削成 幸覩八龍遊閬苑 無勞萬里訪蓬瀛

飄飄瑞雪下山川 散漫輕飛集九埏 似絮還飛垂柳陌 如花更繞落梅前 影隨明月團紈扇 聲將流水雜鳴弦 共荷神功萬庾積 終朝聖壽百千年

金闕平明宿霧收 瑤池式宴俯清流 瑞鳳飛來隨帝輦 祥魚出戲躍王舟 帷齊綠樹當筵密 蓋轉緗荷接岸浮 如臨竊比微臣懼 若濟叨陪聖主遊

九月匈奴殺邊將 漢軍全沒遼水上 萬里無人收白骨 家家城下招魂葬 婦人依倚子與夫 同居貧賤心亦舒 夫死戰場子在腹 妾身雖存如晝燭

皎皎白紵白且鮮 將作春衣稱少年 裁縫長短不能定 自持刀尺向姑前 復恐蘭膏汙纖指 常遣傍人收墮珥 衣裳著時寒食下 還把玉鞭鞭白馬

老農家貧在山住 耕種山田三四畝 苗疎稅多不得食 輸入官倉化爲土 歲暮鋤犂傍空室 呼兒登山收橡實 西江賈客珠百斛 船中養犬長食肉

織素縫衣獨苦辛 遠因回使寄征人 官家亦自寄衣去 貴從妾手著君身 高堂姑老無侍子 不得自到邊城裏 殷勤爲看初著時 征夫身上宜不宜

戲馬臺南山簇簇 山邊飲酒歌別曲 行人醉後起登車 席上回尊勸僮僕 青天漫漫覆長路 遠遊無家安得住 願君到處自題名 他日知君從此去

秋天如水夜未央 天漢東西月色光 愁人不寐畏枕席 暗蟲唧唧遶我傍 荒城爲村無更聲 起看北斗天未明 白露滿田風嫋嫋 千聲萬聲鶡鳥鳴

蓮葉團團杏花拆 長江鯉魚鬐鬣赤 念君少年棄親戚 千里萬里獨爲客 誰言遠別心不易 天星墜地能爲石 幾時斷得城南陌 勿使居人有行役

青天蕩蕩高且虛 上有白日無根株 流光暫出還入地 使我年少不須臾 與君相逢勿寂寞 衰老不復如今樂 玉巵盛酒置君前 再拜願君千萬年

古瑟在匣誰復識 玉柱顛倒朱絲黑 千年曲譜不分明 樂府無人傳正聲 秋蟲暗穿塵作色 腹中不辨工人名 幾時天下復古樂 此瑟還奏雲門曲

盛德雄名遠近知 功高先乞守藩維 銜恩暫遣分龍節 署勅還同在鳳池 天子親臨樓上送 朝官齊出道傍辭 明年塞北清蕃落 應建生祠請立碑

外郎直罷無餘事 埽灑書堂試藥爐 門巷不教當要鬧 詩篇轉覺足工夫 月明臺上唯僧到 夜靜坊中有酒沽 朝省入頻閑日少 可能同作舊遊無

早聞聲價滿京城 頭白江湖放曠情 講易自傳新註義 題詩不著舊官名 近移馬跡山前住 多向牛頭寺裏行 天子如今議封禪 應將束帛請先生

不曾浪出謁公侯 唯向花間水畔遊 每著新衣看藥竈 多收古器在書樓 有官祗作山人老 平地能開洞穴幽 自領閑司了無事 得來君處喜相留

騄耳新駒駿得名 司空遠自寄書生 乍離華廐移蹄澀 初到貧家舉眼驚 每被閑人來借問 多尋古寺獨騎行 長思歲旦沙堤上 得從鳴珂傍火城

相看頭白來城闕 却憶漳溪舊往還 今體詩中偏出格 常參官裏每同班 街西借宅多臨水 馬上逢人亦說山 芸閣水曹雖最冷 與君長喜得身閑

十年人詠好詩章 今日成名出舉場 歸去唯將新誥牒 後來爭取舊衣裳 山橋曉上芭蕉暗 水店晴看芋草黃 鄉里親情相見日 一時攜酒賀高堂

鼓聲初動未聞雞 羸馬街中踏凍泥 燭暗有時衝石柱 雪深無處認沙堤 常參班裏人猶少 待漏房前月欲西 鳳闕星郎離去遠 閤門開日入還齊

轉覺人間無氣味 常因身外省因緣 經過獨愛遊山客 計校唯求買藥錢 重作學官閑盡日 一離江塢病多年 吟君釣客詞中說 便欲南歸榜小船

自到王城得幾年 巴童蜀馬共隨緣 兩朝侍從當時貴 五字聲名遠處傳 舊住紅樓通內院 新承墨詔賜齋錢 閑房暫喜居相近 還得陪師坐竹邊

白髮如今欲滿頭 從來百事盡應休 祗於觸目須防病 不擬將心更養愁 下藥遠求新熟酒 看山多上最高樓 賴君同在京城住 每到花前免獨遊

起得幽亭景復新 碧莎地上更無塵 琴書著盡猶嫌少 松竹栽多亦稱貧 藥酒欲開期好客 朝衣暫脫見閑身 成名同日官連署 此處經過有幾人

應得煙霞出俗心 茅山道士共追尋 閑憐鶴貌偏能畫 暗辨桐聲自作琴 長嘯每來松下坐 新詩堪向雪中吟 征南幕裏多賓客 君獨相知最校深

東風節氣近清明 車馬爭來滿禁城 二十八人初上牒 百千萬里盡傳名 誰家不借花園看 在處多將酒器行 共賀春司能鑒識 今年定合有公卿

白笏朱衫年少時 久登班列會朝儀 貯財不省關身用 行義唯愁被衆知 藏得寶刀求主帶 調成駿馬乞人騎 未曾相識多聞說 遙望長如白玉枝

自小信成疎嬾性 人間事事總無功 別從仙客求方法 時到僧家問苦空 老大登朝如夢裏 貧窮作活似村中 未能即便休官去 慚愧南山採藥翁

頭白新年六十餘 近聞生計轉空虛 久爲博士誰能識 自到長安賃舍居 騎馬出隨尋寺客 呼兒散寫乞錢書 古來賢哲皆如此 應是才高與衆疎

雲水東南兩月程 貪歸慶節馬蹄輕 春橋欲醉攀花別 野路閑吟觸雨行 詩價已高猶失意 禮司曾賞會成名 舊山風月知應好 莫向秋時不到京

早在山東聲價遠 曾將順策佐嫖姚 賦來詩句無閑語 老去官班未在朝 身屈祗聞詞客說 家貧多見野僧招 獨從書閣歸時晚 春水渠邊看柳條

曾是先皇殿上臣 丹砂久服不成真 常騎馬在嘶空櫪 自作書留別故人 詩句徧傳天下口 朝衣偏送地中身 最悲昨日同遊處 看却春風樹樹新

老著青衫爲楚宰 平生志業有誰知 家僮從去愁行遠 縣吏迎來怪到遲 定訪玉泉幽院宿 應過碧澗早茶時 向南漸漸雲山好 一路唯聞唱竹枝

緱山領印知公奏 才稱同時盡不如 奉使賀成登冊禮 陪班看出降恩書 去迴在路秋塵裏 受詔辭歸曉漏初 早晚得爲朝署拜 閑坊買宅作鄰居

早得聲名年尚少 尋常志氣出風塵 文場繼續成三代 家族輝華在一身 幼子見生才滿月 選書知寫未呈人 送君帳下衣裳白 數尺墳頭栢樹新

籬落荒涼僮僕飢 樂遊原上住多時 蹇驢放飽騎將出 秋卷裝成寄與誰 拄杖傍田尋野菜 封書乞米趂時炊 姓名未上登科記 身屈惟應內史知

年狀皆齊初有髭 鵲山漳水每追隨 使君座下朝聽易 處士庭中夜會詩 新作句成相借問 閑求義盡共尋思 經今三十餘年事 却說還同昨日時

長安寺裏多時住 雖守卑官不苦貧 作活每常嫌費力 移居祗是貴容身 初開井淺偏宜樹 漸覺街閑省踏塵 更喜往還相去近 門前減却送書人

詩名往日動長安 首首人家卷裏看 西學已行秦博士 南宮新拜漢郎官 得錢祗了還書鋪 借宅常時事藥欄 今去岐州生計薄 移居偏近隴頭寒

聞君久臥在雲間 爲佐嫖姚未得還 新階茆廬招隱逸 獨騎驄馬入深山 九靈洞口行應到 五粒松枝醉亦攀 明日珂聲出城去 家僮不復埽柴關

年過五十到南宮 章句無名荷至公 黃紙開呈相府後 朱衣引入謝班中 諸曹縱許爲仙侶 羣吏多嫌是老翁 最幸紫薇郎見愛 獨稱官與古人同

官爲本府當身榮 因得還鄉任野情 自廢田園今作主 每逢耆老不呼名 舊遊寺裏僧應識 新別橋邊樹已成 公事況閑詩更好 將隨相逐上山行

平生志業獨相知 早結雲山老去期 初作學官常共宿 晚登朝列暫同時 閑來各數經過地 醉後齊吟唱和詩 今日春風花滿宅 入門行哭見靈帷

年少才高求自展 將身萬里赴軍門 辟書遠到開呈客 公服新成著謝恩 驛舫過江分白堠 戍亭當嶺見紅旛 海花蠻草連冬有 行處無家不滿園

畫得江城登望處 寄來今日到長安 乍驚物色從詩出 更想工人下手難 將展書堂偏覺好 每來朝客盡求看 見君向此閑吟意 肯恨當時作外官

當年膽略已縱橫 每見妖星氣不平 身貴早登龍尾道 功高自破鹿頭城 尋常得對論邊事 委曲承恩掌內兵 會取安西將報國 凌煙閣上大書名

塞上如今無戰塵 漢家公主出和親 邑司猶屬宗卿寺 冊號還同虜帳人 九姓旗旛先引路 一生衣服盡隨身 氈城南望無迴日 空見沙蓬水柳春

朝光瑞氣滿宮樓 綵纛魚龍四面稠 廊下御廚分冷食 殿前香騎逐飛毬 千官盡醉猶教坐 百戲皆呈未放休 共喜拜恩侵夜出 金吾不敢問行由

城闕沈沈向曉寒 恩當令節賜餘歡 瑞煙深處開三殿 春雨微時引百官 寶樹樓前分繡幕 綵花廊下暎華欄 宮筵戲樂年年別 已得三廻對御看

仙果人間都未有 今朝忽見下天門 捧盤小吏初宣勅 當殿羣臣共拜恩 日色遙分門下坐 露香才出禁中園 每年重此先偏待 願得千春奉至尊

日觀東峰幽客住 竹巾藤帶亦逢迎 暗修黃籙無人見 深種胡麻共犬行 洞裏仙家常獨往 壺中靈藥自爲名 春泉四面遶茅屋 日日唯聞杵臼聲

聖朝偏重大司空 人詠元和第一功 擁節高臨漢水上 題詩遠入舜城中 共驚向老多年別 更憶登科舊日同 誰不望歸丞相府 江邊楊柳又秋風

別離已久猶爲郡 閑向春風倒酒缾 送客特過沙口堰 看花多上水心亭 曉來江氣連城白 雨後山光滿郭青 到此詩情應更遠 醉中高詠有誰聽

銜命南來會郡堂 却思朝裏接班行 才雄猶是山城守 道薄初爲水部郎 選勝相留開客館 尋幽更引到僧房 明朝從此辭君去 獨出商關路漸長

勳名盡得國家傳 退狎琴僧與酒仙 還帶郡符經幾處 暫辭台座已三年 留司未到龍樓下 拜表長懷玉案前 秋日出城伊水好 領誰相逐上閑船

擾擾人間是與非 官閑自覺省心機 六行班裏身常下 九列符中事亦稀 市客慣曾賒賤藥 家僮驚見著新衣 君今獨得居山樂 應喜多時未辦歸

知君本是煙霞客 被薦因來城闕間 世業偏臨七里瀨 仙遊多在四明山 早聞詩句傳人徧 新得科名到處閑 惆悵灞亭相送去 雲中琪樹不同攀

崑崙家住海中州 蠻客將來漢地遊 言語解教秦吉了 波濤初過鬱林洲 金環欲落曾穿耳 螺髻長卷不裹頭 自愛肌膚黑如漆 行時半脫木綿裘

仙郎白首未歸朝 應爲蒼生領六條 惠化州人盡清淨 高情野鶴與逍遙 竹間虛館無朝訟 山畔青田長夏苗 終日政聲長獨坐 開門長望浙江潮

聖朝選將持符節 內使宣時百辟聽 海北蠻夷來舞蹈 嶺南封管送圖經 白鷴飛遶迎官舫 紅槿開當讌客亭 此處莫言多瘴癘 天邊看取老人星

正初天子親郊禮 詔攝將軍領衛兵 斜帶銀刀入黃道 先隨玉輅到青城 壇邊不在千官位 仗外唯聞再拜聲 共喜與君逢此日 病中無計得隨行

朝廷重寄在關東 共說從前選上公 勳業新城大梁鎮 恩榮更守洛陽宮 行香暫出天橋上 巡禮常過禁殿中 每領羣臣拜章慶 半開門仗日曈曈

歲朝園寢遣公卿 學省班中亦攝行 身逐陵官齊再拜 手持木鐸叩三聲 寒更報點來山殿 曉炬分行照栢城 却下龍門看漸遠 金峰高處日微明

能將直道歷榮班 事著元和實錄間 三表自陳辭北闕 一家相送入南山 買來侍女教人嫁 賜得朝衣在篋閑 宅近青山高靜處 時歸林下暫開關

相印暫離臨遠鎮 掖垣出守復同時 一行已作三年別 兩處空傳七字詩 越地江山應共見 秦天風月不相知 人間聚散真難料 莫歎平生信所之

三朝出入紫微臣 頭白金章未在身 登第早年同座主 題詩今日是州人 閶門柳色煙中遠 茂苑鶯聲雨後新 此處吟詩向山寺 知君忘却曲江春

赫赫聲名三十春 高情人獨出埃塵 病辭省闥歸閑地 恩許宮曹作上賓 詩裏難同相得伴 酒邊多見自由身 老人也擬休官去 便是君家池上人

辭榮戀闕未還鄉 修養年多氣力強 半俸歸燒伏火藥 全家解說養生方 特承恩詔新開戟 每見公卿不下牀 竹樹晴深寒院靜 長懸石磬在虛廊

京城在處閑人少 唯共君行並馬蹄 更和詩篇名最出 時傾杯酒戶常齊 同趨闕下聽鐘漏 獨向軍前聞鼓鼙 今日春明門外別 更無因得到街西

西來將相位兼雄 不與諸君覲禮同 早變山東知順命 新收濟上立殊功 朝官敘謁趨門外 恩使喧迎滿路中 閶闔曉開銅漏靜 身當受冊大明宮

由來自是煙霞客 早已聞名詩酒間 天闕因將賀表到 家鄉新著賜衣遠 常吟卷裏新酬句 自話湖中舊住山 吳越主人偏愛重 多應不肯放君閑

玉陽峰下學長生 玉洞仙中已有名 獨戴熊鬚冠暫出 唯將鶴尾扇同行 煉成雲母休炊爨 已得雷公當吏兵 却到瑤壇上頭宿 應聞空裏步虛聲

詞客南行寵命新 瀟湘郡入曲江津 山幽自足探微處 俗朴應無爭競人 郭外相連排殿閣 市中多半用金銀 知君不作家私計 遷日還同到日貧

漸覺近來筋力少 難堪今日在風塵 誰能借問功名事 祗自扶持老病身 貴得藥資將助道 肯嫌家計不如人 洞庭已置新居處 歸去安期與作鄰

師住稽亭高處寺 斜廊曲閣倚雲開 山門十里松間入 泉澗三重洞裏來 名岳尋遊今已徧 家城禮謁便應迴 舊房到日閑吟後 林下還登說法臺

曾成趙北歸朝計 因拜王門最好官 爲郡暫辭雙鳳闕 全家遠過九龍灘 山鄉祗有輸蕉戶 水鎮應多養鴨欄 地僻尋常來客少 刺桐花發共誰看

久持刑憲聲名遠 好是中朝正直臣 赤縣上來應足事 青山老去未離身 常思從省連歸馬 乍覺同班少舊人 遙愛南橋秋日晚 雨邊楊柳映天津

轉轉無成到白頭 人間舉眼盡堪愁 此生已是蹉跎去 每事應從鹵莽休 雖作閑官少拘束 難逢勝景可淹留 君歸與訪移家處 若箇峰頭最較幽

南康太守負才豪 五十如今未擁旄 早得一人知姓字 常聞三事說功勞 月明渡口漳江靜 雲散城頭贛石高 郡政已成秋思遠 閑吟應不問官曹

京城南去鄱陽遠 風月悠悠別思勞 三領郡符新寄重 再登科第舊名高 去程江上多看堠 迎吏船中亦帶刀 到日更行清靜化 春田應不見蓬蒿

城裏無人得實年 衣襟常帶臭黃煙 樓中賒酒唯留藥 洞裏爭棋不賭錢 聞客語聲知貴賤 持花歌詠似狂顛 尋常行處皆逢見 世上多疑是謫仙

與君學省同官處 常日相隨說道情 新作陸渾山縣長 早知三禮甲科名 郭中時有仙人住 城內應多藥草生 公事稀疎來客少 無妨著屐獨閑行

舊年同是水曹郎 各罷魚符自楚鄉 重著青衫承詔命 齊趨紫殿異班行 別來同說經過事 老去相傳補養方 憶得當時亦連步 如今獨在讀書堂

心同野鶴與塵遠 詩似冰壺見底清 府縣同趨昨日事 升沈不改故人情 上陽春晚蕭蕭雨 洛水寒來夜夜聲 自歎獨爲折腰吏 可憐騘馬路傍行

雲島茫茫天畔微 向東萬里一帆飛 久爲侍子承恩重 今佐使臣銜命歸 通海便應將國信 到家猶自著朝衣 從前此去人無數 光彩如君定是稀

中外兼權社稷臣 千官齊出拜行塵 再調公鼎勳庸盛 三受兵符寵命新 商路雪開旗斾展 楚堤梅發驛亭春 襄陽風景由來好 重與江山作主人

由來勳業屬英雄 兄弟連營列位同 先入賊城擒首惡 盡封筦庫讓元公 旌幢獨繼家聲外 竹帛新添國史中 天子新收秦隴地 故教移鎮古扶風

早知內詔過先輩 蹭蹬江南百事疎 湓浦成中爲上佐 爐峰寺後著幽居 偏依仙法多求藥 長共僧遊不讀書 三省比來名望重 肯容君去樂樵漁

羨君東去見殘梅 惟有王孫獨未回 吳苑夕陽明古堞 越宮春草上高臺 波生野水雁初下 風滿驛樓潮欲來 試問漁舟看雪浪 幾多江燕荇花開

銀泥裙暎錦障泥 畫舸停橈馬簇蹄 清管曲終鸚鵡語 紅旗影動薄寒嘶 漸消酒色朱顏淺 欲話離情翠黛低 莫忘使君吟詠處 女墳湖北武丘西

早入公門到夜歸 不因寒食少閑時 顛狂遶樹猿離鎖 踴躍緣岡馬斷羈 酒汙衣裳從客笑 醉饒言語覓花知 老來自喜常無事 仰面西園得詠詩

越地繒紗紋樣新 遠封來寄學曹人 便令裁制爲時服 頓覺光榮上病身 應念此官同棄置 獨能相賀更殷勤 三千里外無由見 海上東風又一春

端坐吟詩忘忍飢 萬人中覓似君稀 門連野水風長到 驢放秋原夜不歸 日煖剩收新落葉 天寒更著舊生衣 曲江亭上頻頻見 爲愛鸕鷀雨裏飛

昨日之日不可追 今日之日須臾期 如此如此復如此 壯心死盡生鬢絲 秋風落葉客腸斷 不辦斗酒開愁眉 賢名聖行甚辛苦 周公孔子徒自欺

天下薄夫苦耽酒 玉川先生也耽酒 薄夫有錢恣張樂 先生無錢養恬漠 有錢無錢俱可憐 百年驟過如流川 平生心事消散盡 天上白日悠悠懸

上帝板板主何物 日車劫劫西向沒 自古賢聖無奈何 道行不得皆白骨 白骨土化鬼入泉 生人莫負平生年 何時出得禁酒國 滿甕釀酒曝背眠

垂楊葉老鶯哺兒 殘絲欲斷黃蜂歸 綠鬢年少金釵客 縹粉壺中沈琥珀 花臺欲暮春辭去 落花起作迴風舞 榆莢相催不知數 沈郎青錢夾城路

黑雲壓城城欲摧 甲光向日金鱗開 角聲滿天秋色裏 塞上燕脂凝夜紫 半卷紅旗臨易水 霜重鼓寒聲不起 報君黃金臺上意 提攜玉龍爲君死

老兔寒蟾泣天色 雲樓半開壁斜白 玉輪軋露溼團光 鸞珮相逢桂香陌 黃塵清水三山下 更變千年如走馬 遙望齊州九點煙 一泓海水杯中瀉

上樓迎春新春歸 暗黃著柳宮漏遲 薄薄淡靄弄野姿 寒綠幽風生短絲 錦牀曉臥玉肌冷 露臉未開對朝暝 官街柳帶不堪折 早晚菖蒲勝綰結

桐風驚心壯士苦 衰燈絡緯啼寒素 誰看青簡一編書 不遣花蟲粉空蠹 思牽今夜腸應直 雨冷香魂弔書客 秋墳鬼唱鮑家詩 恨血千年土中碧

洞庭明月一千里 涼風雁啼天在水 九節菖蒲石上死 湘神彈琴迎帝子 山頭老桂吹古香 雌龍怨吟寒水光 沙浦走魚白石郎 閑取真珠擲龍堂

筠竹千年老不死 長伴秦娥蓋湘水 蠻娘吟弄滿寒空 九山靜綠淚花紅 離鸞別鳳煙梧中 巫雲蜀雨遙相通 幽愁秋氣上青楓 涼夜波間吟古龍

長眉越沙採蘭若 桂葉水葓春漠漠 橫船醉眠白晝閑 渡口梅風歌扇薄 燕釵玉股照青渠 越王嬌郎小字書 蜀紙封巾報雲鬢 晚漏壺中水淋盡

蝶棲石竹銀交關 水凝綠鴨瑠璃錢 團迴六曲抱膏蘭 將鬟鏡上擲金蟬 沈香火暖茱萸煙 酒觥綰帶新承懽 月風吹露屏外寒 城上烏啼楚女眠

奚騎黃銅連鎖甲 羅旗香幹金畫葉 中軍留醉河陽城 嬌嘶紫燕踏花行 春營騎將如紅玉 走馬捎鞭上空綠 女垣素月角吚吚 牙帳未開分錦衣

依依宜織江雨空 雨中六月蘭臺風 博羅老仙時出洞 千歲石牀啼鬼工 蛇毒濃凝洞堂溼 江魚不食銜沙立 欲剪箱中一尺天 吳娥莫道吳刀澀

觴酣出座東方高 腰橫半解星勞勞 柳苑鴉啼公主醉 薄露壓花蕙園氣 玉轉溼絲牽曉水 熟粉生香琅玕紫 夜飲朝眠斷無事 楚羅之幃臥皇子

江中綠霧起涼波 天上疊巘紅嵯峨 水風浦雲生老竹 渚暝蒲帆如一幅 鱸魚千頭酒百斛 酒中倒臥南山綠 吳歈越吟未終曲 江上團團帖寒玉

一方黑照三方紫 黃河冰合魚龍死 三尺木皮斷文理 百石強車上河水 霜花草上大如錢 揮刀不入迷濛天 爭瀯海水飛凌喧 山瀑無聲玉虹懸

巫山小女隔雲別 春風松花山上發 綠蓋獨穿香徑歸 白馬花竿前孑孑 蜀江風澹水如羅 墮蘭誰泛相經過 南山桂樹爲君死 雲衫淺汚紅脂花

丁丁海女弄金環 雀釵翹揭雙翅關 六宮不語一生閑 高懸銀牓照青山 長眉凝綠幾千年 清涼堪老鏡中鸞 秋肌稍覺玉衣寒 空光帖妥水如天

白狐向月號山風 秋寒掃雲留碧空 玉煙青溼白如幢 銀灣曉轉流天東 溪汀眠鷺夢征鴻 輕漣不語細游溶 層岫迴岑複疊龍 苦篁對客吟歌筒

玉罌泣水桐花井 蒨絲沈水如雲影 美人嬾態燕脂愁 春梭拋擲鳴高樓 綵線結茸背複疊 白袷玉郎寄桃葉 爲君挑鸞作腰綬 願君處處宜春酒

蛇子蛇孫鱗蜿蜿 新香幾粒洪厓飯 綠波浸葉滿濃光 細束龍髯鉸刀剪 主人壁上鋪州圖 主人堂前多俗儒 月明白露秋淚滴 石筍溪雲肯寄書

鵶翎羽箭山桑弓 仰天射落銜蘆鴻 麻衣黑肥衝北風 帶酒日晚歌田中 男兒屈窮心不窮 枯榮不等嗔天公 寒風又變爲春柳 條條看即煙濛濛

方領蕙帶折角巾 杜若已老蘭苕春 南山削秀藍玉合 小雨歸去飛涼雲 熟杏暖香梨葉老 草梢竹柵鎖池痕 鄭公鄉老開酒尊 坐汎楚奏吟招魂

芳蹊密影成花洞 柳結濃煙花帶重 蟾蜍碾玉挂明弓 捍撥裝金打仙鳳 寶枕垂雲選春夢 鈿合碧寒龍腦凍 阿侯繫錦覓周郎 憑仗東風好相送

崑崙使者無消息 茂陵煙樹生愁色 金盤玉露自淋漓 元氣茫茫收不得 麒麟背上石文裂 虬龍鱗下紅枝折 何處偏傷萬國心 中天夜久高明月

嫩葉憐芳抱新蕊 泣露枝枝滴夭淚 粉窗香咽頹曉雲 錦堆花密藏春睡 戀屏孔雀搖金尾 鶯舌分明呼婢子 冰洞寒龍半匣水 一隻商鸞逐煙起

芳草落花如錦地 二十長遊醉鄉裏 紅纓不動白馬驕 垂柳金絲香拂水 吳娥未笑花不開 綠鬢聳墮蘭雲起 陸郎倚醉牽羅袂 奪得寶釵金翡翠

重吟前日他生句 豈料踰旬便隔生 會擬一來身塔下 無因共繞寺廊竹 紫毫飛札看猶濕 黃字新詩和未成 縱使得如羊叔子 不聞兼記舊交情

謝傅堂前音樂和 狗兒吹笛膽娘歌 花園欲盛千場飲 水閣初成百度過 醉摘櫻桃投小玉 嬾梳叢鬢舞曹婆 再來門館唯相弔 風落秋池紅葉多

謝公最小偏憐女 嫁與黔婁百事乖 顧我無衣搜畫篋 泥他沽酒拔金釵 野蔬充膳甘長藿 落葉添薪仰古槐 今日俸錢過十萬 與君營奠復營齋

昔日戲言身後意 今朝皆到眼前來 衣裳已施行看盡 針線猶存未忍開 尚想舊情憐婢僕 也曾因夢送錢財 誠知此恨人人有 貧賤夫妻百事哀

閑坐悲君亦自悲 百年都是幾多時 鄧攸無子尋知命 潘岳悼亡猶費詞 同穴窅冥何所望 他生緣會更難期 唯將終夜長開眼 報荅平生未展眉

頭白夫妻分無子 誰令蘭夢感衰翁 三聲啼婦臥床上 一寸斷腸埋土中 蜩甲暗枯秋葉墜 燕雛新去夜巢空 情知此恨人皆有 應與暮年心不同

前年科第偏年少 未解知羞最愛狂 九陌爭馳好鞍馬 八人同著綵衣裳 自言行樂朝朝是 豈料浮生漸漸忙 賴得官閑且疎散 到君花下憶諸郎

野人自愛幽棲所 近對長松遠是山 盡日望雲心不繫 有時看月夜方閑 壺中天地乾坤外 夢裏身名旦暮間 遼海若思千歲鶴 且留城市會飛還

蘂珠宮殿經微雨 草樹無塵耀眼光 白日當空天氣暖 好風飄樹柳陰涼 蜂憐宿露攢芳久 燕得新泥拂戶忙 時節催年春不住 武陵花謝憶諸郎

山前古寺臨長道 來往淹留爲愛山 雙燕營巢始西別 百花成子又東還 暝驅羸馬頻看堠 曉聽鳴雞欲度關 羞見竇師無外役 竹窗依舊老身閑

野人性僻窮深僻 芸署官閑不似官 萬里洞中朝玉帝 九光霞外宿天壇 洪漣浩渺東溟曙 白日低回上境寒 因爲南昌檢仙籍 馬君家世奉還丹

帝城寒盡臨寒食 駱谷春深未有春 纔見嶺頭雲似蓋 已驚巖下雪如塵 千峰筍石千株玉 萬樹松蘿萬朵銀 飛鳥不飛猿不動 青驄御史上南秦

嘉陵江岸驛樓中 江在樓前月在空 月色滿牀兼滿地 江聲如鼓復如風 誠知遠近皆三五 但恐陰晴有異同 萬一帝鄉還潔白 幾人潛傍杏園東

司馬子微壇上頭 與君深結白雲儔 尚平村落擬連買 王屋山泉爲別遊 各待陸渾求一尉 共資三徑便同休 那知今日蜀門路 帶月夜行緣問囚

莫怪逢君淚每盈 仲由多感有深情 陸家幼女託良壻 阮氏諸房無外生 顧我自傷爲弟拙 念渠能繼事姑名 別時何處最腸斷 日暮渭陽驅馬行

同年同拜校書郎 觸處潛行爛熳狂 共占花園爭趙辟 競添錢貫定秋娘 七年浮世皆經眼 八月閑宵忽竝牀 語到欲明歡又泣 傍人相笑兩相傷

想到江陵無一事 酒杯書卷綴新文 紫芽嫩茗和枝采 朱橘香苞數瓣分 暇日上山狂逐鹿 凌晨過寺飽看雲 算緡草詔終須解 不敢將心遠羨君

嶓冢去年尋漾水 襄陽今日渡江濆 山遙遠樹纔成點 浦靜沈碑欲辨文 萬里朝宗誠可羨 百川流入渺難分 鯢鯨歸穴東溟溢 又作波濤隨伍員

一年秋半月偏深 況就煙霄極賞心 金鳳臺前波漾漾 玉鉤簾下影沈沈 宴移明處清蘭路 歌待新詞促翰林 何意枚臯正承詔 瞥然塵念到江陰

紫河變鍊紅霞散 翠液煎研碧玉英 金籍真人天上合 鹽車病驥軛前驚 愁腸欲轉蛟龍吼 醉眼初開日月明 唯有思君治不得 膏銷雪盡意還生

高墉行馬接通湖 巨壑藏舟感大夫 塵壁暗埋悲舊札 風簾吹斷落殘珠 煙波漾日侵隤岸 狐兔奔叢拂坐隅 唯有滿園桃李下 膺門偏拜阮元瑜

桃葉成陰燕引雛 南風吹浪颭檣烏 瘴雲拂地黃梅雨 明月滿帆青草湖 迢遞旅魂歸去遠 顛狂酒興病來孤 知君兄弟憐詩句 徧爲姑將惱大巫

惠和坊裏當時別 豈料江陵送上船 鵬翼張風期萬里 馬頭無角已三年 甘將泥尾隨龜後 尚有雲心在鶴前 若見中丞忽相問 爲言腰折氣衝天

近來逢酒便高歌 醉舞詩狂漸欲魔 五斗解酲猶恨少 十分飛盞未嫌多 眼前讐敵都休問 身外功名一任他 死是等閑生也得 擬將何事奈吾何

莫將心事厭長沙 雲到何方不是家 酒熟餔糟學漁父 飯來開口似神鵶 竹枝待鳳千莖直 柳樹迎風一向斜 總被天公霑雨露 等頭成長盡生涯

霆轟電烻數聲頻 不奈狂夫不藉身 縱使被雷燒作燼 寧殊埋骨颺爲塵 得成蝴蝶尋花樹 儻化江魚掉錦鱗 必若乖龍在諸處 何須驚動自來人

安得心源處處安 何勞終日望林巒 玉英惟向火中冷 蓮葉元來水上乾 甯戚飯牛圖底事 陸通歌鳳也無端 孫登不語啓期樂 各自當情各自歡

三十年來世上行 也曾狂走趁浮名 兩廻左降須知命 數度登朝何處榮 乞我杯中松葉滿 遮渠肘上柳枝生 他時定葬燒缸地 賣與人家得酒盛

枕截文瓊珠綴篇 野人酬贈壁州鞭 用長時節君須策 泥醉風雲我要眠 歌眄彩霞臨藥竈 執陪仙仗引爐煙 張騫却上知何日 隨會歸期在此年

謝公愁思眇天涯 蠟屐登高爲菊花 貴重近臣光綺席 笑憐從事落烏紗 萸房暗綻紅珠朵 茗椀寒供白露芽 詠碎龍山歸去號 馬奔流電妓奔車

越州都在浙河灣 塵土消沈景象閑 百里油盆鏡湖水 千峰鈿朵會稽山 軍城樓閣隨高下 禹廟煙霞自往還 想得玉郎乘畫舸 幾回明月墜雲間

輕風略略柳欣欣 晴色空濛遠似塵 斗柄未回猶帶閏 江痕潛上已生春 蘭成宅裏尋枯樹 宋玉亭前別故人 心斷洛陽三兩處 窈娘堤抱古天津

淚霑雙袖血成文 不爲悲身爲別君 望鶴眼穿期海外 待烏頭白老江濆 遙看逆浪愁翻雪 漸失征帆錯認雲 欲識九迴腸斷處 潯陽流水逐條分

謝傅知憐景氣新 許尋高寺望江春 龍文遠水吞平岸 羊角輕風旋細塵 山茗粉含鷹觜嫩 海榴紅綻錦窼勻 歸來笑問諸從事 占得閑行有幾人

謝公恣縱顛狂掾 觸處閑行許自由 舉板支頤對山色 當筵吹帽落臺頭 貪緣稽首他方佛 無暇精心滿縣囚 莫責尋常吐茵吏 書囊赤白報君侯

款款春風澹澹雲 柳枝低作翠櫳帬 梅含雞舌兼紅氣 江弄瓊花散綠紋 帶霧山鶯啼尚小 穿沙蘆筍葉纔分 今朝何事偏相覓 撩亂芳情最是君

襄陽樓下樹陰成 荷葉如錢水面平 拂水柳花千萬點 隔林鶯舌兩三聲 有時水畔看雲立 每日樓前信馬行 早晚暫教王粲上 庾公應待月分明

空闊長江礙鐵圍 高低行樹倚巖扉 穿廊玉澗噴紅旭 踴墖金輪拆翠微 草引風輕馴虎睡 洞驅雲入毒龍歸 他生莫忘靈山別 滿壁人名後會稀

明公莫訝容州遠 一路瀟湘景氣濃 斑竹初成二妃廟 碧蓮遙聳九疑峰 禁林聞道長傾鳳 池水那能久滯龍 自歎風波去無極 不知何日又相逢

盧師深話出家由 剃盡心花始剃頭 馬哭青山別車匿 鵲飛螺髻見羅睺 還來舊日經過處 似隔前身夢寐游 爲向八龍兄弟說 他生緣會此生休

醉迷狂象別吾師 夢覺觀空始自悲 盡日笙歌人散後 滿江風雨獨醒時 心超幾地行無處 雲到何天住有期 頓見佛光身上出 已蒙衣內綴摩尼

殷勤夏口阮元瑜 二十年前舊飲徒 最愛輕欺杏園客 也曾辜負酒家胡 些些風景閑猶在 事事顛狂老漸無 今日頭盤三兩擲 翠娥潛笑白髭鬚

鳳有高梧鶴有松 偶來江外寄行踪 花枝滿院空啼鳥 塵榻無人憶臥龍 心想夜閑唯足夢 眼看春盡不相逢 何時最是思君處 月入斜窗曉寺鐘

萬里長鳴望蜀門 病身猶帶舊瘡痕 遙看雲路心空在 久服鹽車力漸煩 尚有高懸雙鏡眼 何由竝駕兩朱轓 唯應夜識深山道 忽遇君侯一報恩

韋門同是舊親賓 獨恨潘牀簟有塵 十里花谿錦城麗 五年沙尾白頭新 倅戎何事勞專席 老掾甘心逐衆人 却待文星上天去 少分光影照沈淪

爲我殷勤盧子蒙 近來無復昔時同 懶成積疹推難動 禪盡狂心鍊到空 老愛早眠虛夜月 病妨杯酒負春風 唯公兩弟閑相訪 往往潸然一望公

未面西川張校書 書來稠疊頗相於 我聞聲價金應敵 衆道風姿玉不如 遠處從人須謹慎 少年爲事要舒徐 勸君便是酬君愛 莫比尋常贈鯉魚

處處侯門可曳裙 人人爭事蜀尚書 摩天氣直山曾拔 澈底心清水共虛 鵬翼已翻君好去 烏頭未變我何如 殷勤爲話深相感 不學馮諼待食魚

衛瓘諸孫衛玠珍 可憐雛鳳好青春 解拈玉葉排新句 認得金環識舊身 十歲佩觿嬌稚子 八行飛札老成人 楊公莫訝清無業 家有驪珠不復貧

泉溜才通疑夜磬 燒煙餘暖有春泥 千層玉帳鋪松蓋 五出銀區印虎蹄 暗落金烏山漸黑 深埋粉堠路渾迷 心知魏闕無多地 十二瓊樓百里西

憶昔分襟童子郎 白頭拋擲又他鄉 三千里外巴南恨 二十年前城裏狂 甯氏舅甥俱寂寞 荀家兄弟半淪亡 淚因生別兼懷舊 廻首江山欲萬行

新政縣前逢月夜 嘉陵江底看星辰 已聞城上三更鼓 不見心中一箇人 鬚鬢暗添巴路雪 衣裳無復帝鄉塵 曾沾幾許名兼利 勞動生涯涉苦辛

雨滯更愁南瘴毒 月明兼喜北風涼 古城樓影橫空館 濕地蟲聲遶暗廊 螢火亂飛秋已近 星辰早沒夜初長 孩提萬里何時見 狼籍家書滿臥牀

紅樹蟬聲滿夕陽 白頭相送倍相傷 老嗟去日光陰促 病覺今年晝夜長 顧我親情皆遠道 念君兄弟欲他鄉 紅旗滿眼襄州路 此別淚流千萬行

西江流水到江州 聞道分成九道流 我滴兩行相憶淚 遣君何處遣人求 除非入海無由住 縱使逢灘未擬休 會向伍員潮上見 氣充頑石報心讎

病瘴年深渾禿盡 那能勝置角頭巾 暗梳蓬髮羞臨鏡 私戴蓮花恥見人 白髮過於冠色白 銀釘少校頷中銀 我身四十猶如此 何況吾兄六十身

聞君西省重徘徊 祕閣書房次第開 壁記欲題三漏合 吏人驚問十年來 經排蠹簡憐初校 芸長陳根識舊栽 司馬見詩心最苦 滿身蚊蚋哭煙埃

舊與楊郎在帝城 搜天斡地覓詩情 曾因竝句甘稱小 不爲論年便喚兄 刮骨直穿由苦鬬 夢腸翻出暫閑行 因君投贈還相和 老去那能競底名

鸚心明黠雀幽蒙 何事相將盡入籠 君避海鯨驚浪裏 我隨巴蟒瘴煙中 千山塞路音書絕 兩地知春曆日同 一樹梅花數升酒 醉尋江岸哭東風

三千里外巴虵穴 四十年來司馬官 瘴色滿身治不盡 瘡痕刮骨洗應難 常甘人向衰容薄 獨訝君將舊眼看 前日詩中高蓋字 至今脣舌遍長安

湓城萬里隔巴庸 紵薄綈輕共一封 腰帶定知今瘦小 衣衫難作遠裁縫 唯愁書到炎涼變 忽見詩來意緒濃 春草綠茸雲色白 想君騎馬好儀容

昔年我見杯中渡 今日人言鶴上逢 兩虎定隨千歲鹿 雙林添作幾株松 方瞳應是新燒藥 短脚知緣舊施舂 欲請僧繇遠相畫 苦愁頻變本形容

茅簷屋舍竹籬州 虎怕偏蹄虵兩頭 暗蠱有時迷酒影 浮塵向日似波流 沙含水弩多傷骨 田仰畬刀少用牛 知得共君相見否 近來魂夢轉悠悠

平地才應一頃餘 閣欄都大似巢居 入衙官吏聲疑鳥 下峽舟船腹似魚 市井無錢論尺丈 田疇付火罷耘鋤 此中愁殺須甘分 惟惜平生舊著書

哭鳥晝飛人少見 倀魂夜嘯虎行多 滿身沙虱無防處 獨脚山魈不奈何 甘受鬼神侵骨髓 常憂岐路處風波 南歌未有東西分 敢唱滄浪一字歌

荒蕪滿院不能鋤 甑有塵埃圃乏蔬 定覺身將囚一種 未知生共死何如 飢搖困尾喪家狗 熱暴枯鱗失水魚 苦境萬般君莫問 自憐方寸本來虛

病煎愁緒轉紛紛 百里何由說向君 老去心情隨日減 遠來書信隔年聞 三冬有電連春雨 九月無霜盡火雲 併與巴南終歲熱 四時誰道各平分

前途何在轉茫茫 漸老那能不自傷 病爲怕風多睡月 起因花藥暫扶牀 函關氣索迷真侶 峽水波翻礙故鄉 唯有秋來兩行淚 對君新贈遠詩章

天門暗闢玉琤鍧 晝送中樞曉禁清 彤管內人書細膩 金匳御印篆分明 衝街不避將軍令 跋勅兼題宰相名 南省郎官誰待詔 與君將向世間行

憶昔西河縣下時 青山顦顇宦名卑 揄揚陶令緣求酒 結託蕭娘只在詩 朱紫衣裳浮世重 蒼黃歲序長年悲 白頭後會知何日 一盞煩君不用辭

榮辱升沈影與身 世情誰是舊雷陳 唯應鮑叔猶憐我 自保曾參不殺人 山入白樓沙苑暮 潮生滄海野塘春 老逢佳景唯惆悵 兩地各傷何限神

論才賦命不相干 鳳有文章雉有冠 羸骨欲銷猶被刻 瘡痕未沒又遭彈 劒頭已折藏須蓋 丁字雖剛屈莫難 休學州前羅剎石 一生身敵海波瀾

渥洼徒自有權奇 伯樂書名世始知 競走牆前希得儁 高縣日下表無私 都中紙貴流傳後 海外金填姓字時 珍重劉繇因首薦 爲君送和碧雲詩

蹇驢瘦馬塵中伴 紫綬朱衣夢裏身 符竹偶因成對岸 文章虛被配爲鄰 湖翻白浪常看雪 火照紅妝不待春 老大那能更爭競 任君投募醉鄉人

經過二郡逢賢牧 聚集諸郎宴老身 清夜漫勞紅燭會 白頭非是翠娥鄰 曾攜酒伴無端宿 自入朝行便別春 潦倒微之從不占 未知公議道何人

州城迥遶拂雲堆 鏡水稽山滿眼來 四面常時對屏障 一家終日在樓臺 星河似向簷前落 鼓角驚從地底廻 我是玉皇香案吏 謫居猶得住蓬萊

仙都難畫亦難書 暫合登臨不合居 繞郭煙嵐新雨後 滿山樓閣上燈初 人聲曉動千門闢 湖色宵涵萬象虛 爲問西州羅剎岸 濤頭衝突近何如

樂天書內重封到 居敬堂前共讀時 四友一爲泉路客 三人兩詠浙江詩 別無遠近皆難見 老減心情自各知 杯酒與他年少隔 不相酬贈欲何之

閑夜思君坐到明 追尋往事倍傷情 同登科後心相合 初得官時髭未生 二十年來諳世路 三千里外老江城 猶應更有前途在 知向人間何處行

樂事難逢歲易徂 白頭光景莫令孤 弄濤船更曾觀否 望市樓還有會無 眼力少將尋案牘 心情且強擲梟盧 孫園虎寺隨宜看 不必遙遙羨鏡湖

紅塵擾擾日西徂 我興雲心兩共孤 暫出已遭千騎擁 故交求見一人無 百篇書判從饒白 八米詩章未伏盧 最笑近來黃叔度 自投名刺占陂湖

繞郭笙歌夜景徂 稽山迥帶月輪孤 休文欲詠心應破 道子雖來畫得無 顧我小才同培塿 知君險鬬敵都盧 不然豈有姑蘇郡 擬著陂塘比鏡湖

近來章奏小年詩 一種成空盡可悲 書得眼昏朱似碧 用來心破髮如絲 催身易老緣多事 報主深恩在幾時 天遣兩家無嗣子 欲將文集與它誰

莫嗟虛老海壖西 天下風光數會稽 靈氾橋前百里鏡 石帆山崦五雲溪 冰銷田地蘆錐短 春入枝條柳眼低 安得故人生羽翼 飛來相伴醉如泥

雨香雲澹覺微和 誰送春聲入櫂歌 萱近北堂穿土早 柳偏東面受風多 湖添水色消殘雪 江送潮頭湧漫波 同受新年不同賞 無由縮地欲如何

擾擾紛紛旦暮間 經營閑事不曾閑 多緣老病推辭酒 少有功夫久羨山 清夜笙歌喧四郭 黃昏鐘漏下重關 何由得似周從事 醉入人家醒始還

嫁時五月歸巴地 今日雙旌上越州 興慶首行千命婦 會稽旁帶六諸侯 海樓翡翠閑相逐 鏡水鴛鴦煖共遊 我有主恩羞未報 君於此外更何求

有鳥有鳥名老鴟 鴟張貪很老不衰 似鷹指爪唯攫肉 戾天羽翮徒翰飛 朝偷暮竊恣昏飽 後顧前瞻高樹枝 珠丸彈射死不去 意在護巢兼護兒

有鳥有鳥毛似鶴 行步雖遲性靈惡 主人但見閑慢容 許占蓬萊最高閣 弱羽長憂俊鶻拳 疽腸暗著鵷雛啄 千年不死伴靈龜 梟心鶴貌何人覺

有鳥有鳥如鸛雀 食蛇抱礐天姿惡 行經水滸爲毒流 羽拂酒杯爲死藥 漢后忍渴天豈知 驪姬墳地君寧覺 嗚呼爲有白色毛 亦得乘軒謬稱鶴

有鳥有鳥名爲鳩 毛衣輭毳心性柔 鶻緣暖足憐不喫 鷂爲同科曾共游 飛飛漸上高高閣 百鳥不猜稱好逑 佳人許伴鵷雛食 望爾化爲張氏鉤

有鳥有鳥羣翠碧 毛羽短長心竝窄 皆曾偷食淥池魚 前去後來更逼迫 食魚滿腹各自飛 池上見人長似客 飛飛競占嘉樹林 百鳥不爭緣鳳惜

有鳥有鳥羣紙鳶 因風假勢童子牽 去地漸高人眼亂 世人爲爾羽毛全 風吹繩斷童子走 餘勢尚存猶在天 愁爾一朝還到地 落在深泥誰復憐

有鳥有鳥名啄木 木中求食常不足 偏啄鄧林求一蟲 蟲孔未穿長觜禿 木皮已穴蟲在信 蟲蝕木心根柢覆 可憐樹上百鳥兒 有時飛向新林宿

有鳥有鳥衆蝙蝠 長伴佳人占華屋 妖鼠多年羽翮生 不辨雌雄無本族 穿墉伺隙善潛身 晝伏宵飛惡明燭 大廈雖存柱石傾 暗齧棟梁成蠹木

有鳥有鳥名燕子 口中未省無泥滓 春風吹送廊廡間 秋社驅將嵌孔裏 雷驚雨灑一時蘇 雲壓霜摧半年死 驅去驅來長信風 暫託棟梁何用喜

有鳥有鳥謂白鷴 雪毛皓白紅觜殷 貴人妾婦愛光彩 行提坐臂怡朱顏 妖姬謝寵辭金屋 雕籠又伴新人宿 無心爲主擬銜花 空長白毛映紅肉

有鳥有鳥毛羽黃 雄者爲鴛雌者鴦 主人幷養七十二 羅列雕籠開洞房 雄鳴一聲雌鼓翼 夜不得栖朝不食 氣息榻然雙翅垂 猶入籠中就顏色

有鳥有鳥名鷂雛 鈴子眼睛蒼錦襦 貴人腕輭憐易臂 奮肘一揮前後呼 俊鶻無由拳狡兔 金雕不得擒魅狐 文王長在苑中獵 何日非熊休賣屠

有鳥有鳥名俊鶻 鷂小鵰癡俊無匹 雛鴨拂爪血迸天 狡兔中拳頭粉骨 平明度海朝未食 拔上秋空雲影沒 瞥然飛下人不知 攪碎荒城魅狐窟

有鳥有鳥真白鶴 飛上九霄雲漠漠 司晨守夜悲雞犬 啄腐吞腥笑鵰鶚 堯年值雪度關山 晉室聞琴下寥廓 遼東盡爾千歲人 悵望橋邊舊城郭

南家桃樹深紅色 日照露光看不得 樹小花狂風易吹 一夜風吹滿牆北 離人自有經時別 眼前落花心歎息 更待明年花滿枝 一年迢遞空相憶

嵩山老僧披破衲 七十八年三十臘 靈武朝天遼海征 宇宙曾行三四匝 初因怏怏薙却頭 便繞嵩山寂師墖 淮西未返半年前 已見淮西陣雲合

詩篇調態人皆有 細膩風光我獨知 月夜詠花憐暗澹 雨朝題柳爲敧垂 長教碧玉藏深處 總向紅牋寫自隨 老大不能收拾得 與君閑似好男兒

雨送浮涼夏簟清 小樓腰褥怕單輕 微風暗度香囊轉 朧月斜穿隔子明 樺燭燄高黃耳吠 柳堤風靜紫騮聲 頻頻聞動中門鎖 桃葉知嗔未敢迎

莫愁私地愛王昌 夜夜箏聲怨隔牆 火鳳有凰求不得 春鶯無伴囀空長 急揮舞破催飛燕 慢逐歌詞弄小娘 死恨相如新索婦 枉將心力爲他狂

殷紅淺碧舊衣裳 取次梳頭闇澹妝 夜合帶煙籠曉日 牡丹經雨泣殘陽 低迷隱笑原非笑 散漫清香不似香 頻動橫波嗔阿母 等閑教見小兒郎

引儺綏斾亂毿毿 戲罷人歸思不堪 虛漲火塵龜浦北 無由阿傘鳳城南 休官期限元同約 除夜情懷老共諳 莫道明朝始添歲 今年春在歲前三

仙駕初從蓬海來 相逢又說向天台 一言親授希微訣 三夕同傾沆瀣杯 此日臨風飄羽衛 他年嘉約指鹽梅 花前揮手迢遙去 目斷霓旌不可陪

丞相功高厭武名 牽將戰馬寄儒生 四蹄荀距藏雖盡 六尺鬚頭見尚驚 減粟偷兒憎未飽 騎驢詩客駡先行 勸君還却司空著 莫遣衙參傍子城

錦江滑膩蛾眉秀 幻出文君與薛濤 言語巧偷鸚鵡舌 文章分得鳳皇毛 紛紛辭客多停筆 箇箇公卿欲夢刀 別後相思隔煙水 菖蒲花發五雲高

新粧巧樣畫雙蛾 謾裹常州透額羅 正面偷勻光滑笏 緩行輕踏破紋波 言辭雅措風流足 舉止低迴秀媚多 更有惱人腸斷處 選詞能唱望夫歌

遙夜涼風楚客悲 清砧繁漏月高時 秋霜似鬢年空長 春草如袍位尚卑 詞賦擅名來已久 煙霄得路去何遲 漢庭卿相皆知己 不薦揚雄欲薦誰

性情嬾慢好相親 門巷蕭條稱作鄰 背燭共憐深夜月 蹋花同惜少年春 杏壇住僻雖宜病 芸閣官微不救貧 文行如君尚顦顇 不知霄漢待何人

青門走馬趁心期 惆悵歸來已校遲 應過唐昌玉蘂後 猶當崇敬牡丹時 暫遊還憶崔先輩 欲醉先邀李拾遺 尚殘半月芸香俸 不作歸糧作酒貲

時難年饑世業空 弟兄羇旅各西東 田園寥落干戈後 骨肉流離道路中 弔影分爲千里鴈 辭根散作九秋蓬 共看明月應垂淚 一夜鄉心五處同

軒車歌吹諠都邑 中有一人向隅立 夜深明月卷簾愁 日暮青山望鄉泣 風吹新綠草芽坼 雨灑輕黃柳條濕 此生知負少年春 不展愁眉欲三十

曾於太白峰前住 數到仙遊寺裏來 黑水澄時潭底出 白雲破處洞門開 林間暖酒燒紅葉 石上題詩埽綠苔 惆悵舊遊那復到 菊花時節羨君迴

銀臺金闕夕沈沈 獨宿相思在翰林 三五夜中新月色 二千里外故人心 渚宮東面煙波冷 浴殿西頭鐘漏深 猶恐清光不同見 江陵卑濕足秋陰

千里故人心鄭重 一端香綺紫氛氳 開緘日映晚霞色 滿幅風生秋水紋 爲褥欲裁憐葉破 製裘將翦惜花分 不如縫作合歡被 寤寐相思如對君

已題一帖紅消散 又封一合碧雲英 憑人寄向江陵去 道路迢迢一月程 未必能治江上瘴 且圖遙慰病中情 到時想得君拈得 枕上開看眼暫明

秋月高懸空碧外 仙郎靜玩禁闈間 歲中唯有今宵好 海內無如此地閑 皓色分明雙闕牓 清光深到九門關 遙聞獨醉還惆悵 不見金波照玉山

碧空溶溶月華靜 月裏愁人弔孤影 花開殘菊傍疎籬 葉下衰桐落寒井 塞鴻飛急覺秋盡 鄰雞鳴遲知夜永 凝情不語空所思 風吹白露衣裳冷

謬入金門侍玉除 煩君問我意何如 蟠木詎堪明主用 籠禽徒與故人疎 苑花似雪同隨輦 宮月如眉伴直廬 淺薄求賢思自代 嵇康莫寄絕交書

往歲曾爲西邑吏 慣從駱口到南秦 三時雲冷多飛雪 二月山寒少有春 我思舊事猶惆悵 君作初行定苦辛 任賴愁猨寒不叫 若聞猨叫更愁人

嘉陵江曲曲江池 明月雖同人別離 一宵光景潛相憶 兩地陰晴遠不知 誰料江邊懷我夜 正當池畔望君時 今朝共語方同悔 不解多情先寄詩

嫁得梁鴻六七年 耽書愛酒日高眠 雨荒春圃唯生草 雪壓朝廚未有煙 身病憂來緣女少 家貧忘却爲夫賢 誰知厚俸今無分 枉向秋風吹紙錢

見君新贈呂君詩 憶得同年行樂時 爭入杏園齊馬首 潛過柳曲鬬蛾眉 八人雲散俱遊宦 七度花開盡別離 聞道秋娘猶且在 至今時復問微之

早年勤倦看書苦 晚歲悲傷出淚多 眼損不知都自取 病成方悟欲如何 夜昏乍似燈將滅 朝闇長疑鏡未磨 千藥萬方治不得 唯應閉目學頭陀

金氏村中一病夫 生涯濩落性靈迂 唯看老子五千字 不蹋長安十二衢 藥銚夜傾殘酒煖 竹牀寒取舊氈鋪 聞君欲發江東去 能到茅菴訪別無

百里音書何太遲 暮秋把得暮春詩 柳條綠日君相憶 棃葉紅時我始知 莫歎學官貧冷落 猶勝村客病支離 形容意緒遙看取 不似華陽觀裏時

病身初謁青宮日 衰貌新垂白髮年 寂莫曹司非熱地 蕭條風雪是寒天 遠坊早起常侵鼓 瘦馬行遲苦費鞭 一種共君官職冷 不如猶得日高眠

平生心迹最相親 欲隱牆東不爲身 明月好同三徑夜 綠楊宜作兩家春 每因暫出猶思伴 豈得安居不擇鄰 何獨終身數相見 子孫長作隔牆人

道林談論惠休詩 一到人天便作師 香積筵承紫泥詔 昭陽歌唱碧雲詞 紅樓許住請銀鑰 翠輦陪行蹋玉墀 惆悵甘泉曾侍從 與君前後不同時

閣前下馬思裴回 第二房門手自開 昔爲白面書郎去 今作蒼鬚贊善來 吏人不識多新補 松竹相親是舊栽 應有題牆名姓在 試將衫袖拂塵埃

學人言語凭牀行 嫩似花房脆似瓊 纔知恩愛迎三歲 未辨東西過一生 汝異下殤應殺禮 吾非上聖詎忘情 傷心自歎鳩巢拙 長墮春雛養不成

向墳道徑沒荒榛 滿室詩書積闇塵 長夜肯教黃壤曉 悲風不許白楊春 簞瓢顏子生仍促 布被黔婁死更貧 未會悠悠上天意 惜將富壽與何人

今朝枕上覺頭輕 強起階前試脚行 羶膩斷來無氣力 風痰惱得少心情 暖消霜瓦津初合 寒減冰渠凍不成 唯有愁人鬢間雪 不隨春盡逐春生

地僻山深古上饒 土風貧薄道程遙 不唯遷客須恓屑 見說居人也寂寥 溪畔毒沙藏水弩 城頭枯樹下山魈 若於此郡爲卑吏 刺史廳前又折腰

郭東丘墓何年客 江畔風光幾日春 只合殷勤逐杯酒 不須疎索向交親 中天或有長生藥 下界應無不死人 除却醉來開口笑 世間何事更關身

愛酒舍人開小酌 能文御史寄新詩 亂松園裏醉相憶 古柏廳前忙不知 早夏我當逃暑日 晚衙君是慮囚時 唯應清夜無公事 新草亭中好一期

早聞一箭取遼城 相識雖新有故情 清句三朝誰是敵 白鬚四海半爲兄 貧家薙草時時入 瘦馬尋花處處行 不用更教詩過好 折君官職是聲名

十五年前似夢遊 曾將詩句結風流 偶助笑歌嘲阿輭 可知傳誦到通州 昔教紅袖佳人唱 今遣青衫司馬愁 惆悵又聞題處所 雨淋江館破牆頭

來書子細說通州 州在山根峽岸頭 四面千重火雲合 中心一道瘴江流 蟲蛇白晝攔官道 蚊蚋黃昏撲郡樓 何罪遣君居此地 天高無處問來由

匼匝巔山萬仞餘 人家應似甑中居 寅年籬下多逢虎 亥日沙頭始賣魚 衣斑梅雨長須熨 米澀畬田不解鉏 努力安心過三考 已曾愁殺李尚書

人稀地僻醫巫少 夏旱秋霖瘴瘧多 老去一身須愛惜 別來四體得如何 侏儒飽笑東方朔 薏苡讒憂馬伏波 莫遣沈愁結成病 時時一唱濯纓歌

通州海內恓惶地 司馬人間冗長官 傷鳥有弦驚不定 臥龍無水動應難 劒埋獄底誰深掘 松偃霜中盡冷看 舉目爭能不惆悵 高車大馬滿長安

洪濤白浪塞江津 處處邅迴事事迍 世上方爲失途客 江頭又作阻風人 魚鰕遇雨腥盈鼻 蚊蚋和煙癢滿身 老大光陰能幾日 等閑臼口坐經旬

江邊黃鶴古時樓 勞置華筵待我遊 楚思淼茫雲水冷 商聲清脆管弦秋 白花浪濺頭陀寺 紅葉林籠鸚鵡洲 總是平生未行處 醉來堪賞醒堪愁

扁舟厭泊煙波上 輕策閑尋浦嶼間 虎蹋青泥稠似印 風吹白浪大於山 且愁江郡何時到 敢望京都幾歲還 今日料君朝退後 迎寒新酎煖開顏

半依雲渚半依山 愛此令人不欲還 負郭田園八九頃 向陽茅屋兩三間 寒松縱老風標在 野鶴雖飢飲啄閑 一臥江村來早晚 著書盈帙鬢毛斑

朝來暮去星霜換 陰慘陽舒氣序牽 萬物秋霜能壞色 四時冬日最凋年 煙波半露新沙地 鳥雀羣飛欲雪天 向晚蒼蒼南北望 窮陰旅思兩無邊

昔爲京洛聲華客 今作江湖潦倒翁 意氣銷磨羣動裏 形骸變化百年中 霜侵殘鬢無多黑 酒伴衰顏只暫紅 願學禪門非想定 千愁萬念一時空

朝真暮僞何人辨 古往今來底事無 但愛臧生能詐聖 可知甯子解佯愚 草螢有耀終非火 荷露雖團豈是珠 不取燔柴兼照乘 可憐光彩亦何殊

世途倚伏都無定 塵網牽纏卒未休 禍福回還車轉轂 榮枯反覆手藏鉤 龜靈未免刳腸患 馬失應無折足憂 不信君看弈棊者 輸贏須待局終頭

贈君一法決狐疑 不用鑽龜與祝蓍 試玉要燒三日滿 辨材須待七年期 周公恐懼流言後 王莽謙恭未篡時 向使當初身便死 一生真僞復誰知

誰家第宅成還破 何處親賓哭復歌 昨日屋頭堪炙手 今朝門外好張羅 北邙未省留閑地 東海何曾有定波 莫笑賤貧誇富貴 共成枯骨兩如何

泰山不要欺毫末 顏子無心羨老彭 松樹千年終是朽 槿花一日自爲榮 何須戀世常憂死 亦莫嫌身漫厭生 生去死來都是幻 幻人哀樂繫何情

忽憶兩家同里巷 何曾一處不追隨 閑遊預算分朝日 靜語多同待漏時 花下放狂衝黑飲 燈前起坐徹明棊 可知風雨孤舟夜 蘆葦叢中作此詩

潯陽欲到思無窮 庾亮樓南湓口東 樹木凋疎山雨後 人家低濕水煙中 菰蔣餧馬行無力 蘆荻編房臥有風 遙見朱輪來出郭 相迎勞動使君公

行搖雲髻花鈿節 應似霓裳趁管弦 豔動舞帬渾是火 愁凝歌黛欲生煙 有風縱道能迴雪 無水何由忽吐蓮 疑是兩般心未決 雨中神女月中仙

面瘦頭斑四十四 遠謫江州爲郡史 逢時棄置從不才 未老衰羸爲何事 火燒寒澗松爲燼 霜降春林花委地 遭時榮悴一時間 豈是昭昭上天意

早攀霄漢上天衢 晚落風波委世途 雨露施恩無厚薄 蓬蒿隨分有榮枯 傷禽側翅驚弓箭 老婦低顏事舅姑 碧落三仙曾識面 年深記得姓名無

獨憑朱檻立凌晨 山色初明水色新 竹霧曉籠銜嶺月 蘋風暖送過江春 子城陰處猶殘雪 衙鼓聲前未有塵 三百年來庾樓上 曾經多少望鄉人

樓中別曲催離酌 燈下紅裙間綠袍 縹緲楚風羅綺薄 錚鏦越調管弦高 寒流帶月澄如鏡 夕吹和霜利似刀 尊酒未空歡未盡 舞腰歌袖莫辭勞

一叢千朵壓闌干 翦碎紅綃却作團 風嫋舞腰香不盡 露銷妝臉淚新乾 薔薇帶刺攀應嬾 菡萏生泥玩亦難 爭及此花檐戶下 任人采弄盡人看

憑高眺遠一悽悽 却下朱闌即解攜 京路人歸天直北 江樓客散日平西 長津欲度迴渡尾 殘酒重傾簇馬蹄 不獨別君須強飲 窮愁自要醉如泥

疎散郡丞同野客 幽閑官舍抵山家 春風北戶千莖竹 晚日東園一樹花 小醆吹醅嘗冷酒 深爐敲火炙新茶 能來近日觀棊否 太守知慵放晚衙

謫辭魏闕鵷鸞隔 老入廬山麋鹿隨 薄暮蕭條投寺宿 凌晨清淨與僧期 雙林我起聞鐘後 隻日君趨入閣時 鵬鷃高低分皆定 莫勞心力遠相思

厭聽秋猨催下淚 喜聞春鳥勸提壺 誰家紅樹先花發 何處青樓有酒酤 進士麄豪尋靜盡 拾遺風采近都無 欲期明日東鄰醉 變作騰騰一俗夫

溪嵐漠漠樹重重 水檻山窗次第逢 晚葉尚開紅躑躅 秋芳初結白芙蓉 聲來枕上千年鶴 影落杯中五老峰 更媿殷勤留客意 魚鮮飯細酒香濃

賈生俟罪心相似 張翰思歸事不如 斜日早知驚鵩鳥 秋風悔不憶鱸魚 胷襟曾貯匡時策 懷袖猶殘諫獵書 從此萬緣都擺落 欲攜妻子買山居

君遊丹陛已三遷 我汎滄浪欲二年 劒珮曉趨雙鳳闕 煙波夜宿一漁船 交親盡在青雲上 鄉國遙拋白日邊 若報生涯應笑殺 結茅栽芋種畬田

年年漸見南方物 事事堪傷北客情 山鬼趫跳唯一足 峽猿哀怨過三聲 帆開青草湖中去 衣濕黃梅雨裏行 別後雙魚難定寄 近來潮不到湓城

百花亭上晚裴回 雲影陰晴掩復開 日色悠揚暎山盡 雨聲蕭颯渡江來 鬢毛遇病雙如雪 心緒逢秋一似灰 向夜欲歸愁未了 滿湖明月小船迴

曾陪鶴馭兩三仙 親侍龍輿四五年 天上歡華春有限 世間漂泊海無邊 榮枯事過都成夢 憂喜心忘便是禪 官滿更歸何處去 香爐峰在宅門前

行行覓路緣松嶠 步步尋花到杏壇 白石先生小有洞 黃芽姹女大還丹 常悲東郭千家冢 欲乞西山五色丸 但恐長生須有籍 仙臺試爲檢名看

籬菊花稀砌桐落 樹陰離離日色薄 單幕疎簾貧寂莫 涼風冷露秋蕭索 光陰流轉忽已晚 顏色凋殘不如昨 萊妻臥病月明時 不擣寒衣空擣藥

臘後冰生覆湓水 夜來雲闇失廬山 風飄細雪落如米 索索蕭蕭蘆葦間 此地二年留我住 今朝一酌送君還 相看漸老無過醉 聚散窮通總是閑

聞停歲仗軫皇情 應爲淮西寇未平 不分氣從歌裏發 無明心向酒中生 愚計忽思飛短檄 狂心便欲請長纓 從來妄動多如此 自笑何曾得事成

與君何日出屯蒙 魚戀江湖鳥厭籠 分手各拋滄海畔 折腰俱老綠衫中 三年隔闊音塵斷 兩地飄零氣味同 又被新年勸相憶 柳條黃輭欲春風

草香沙暖水雲晴 風景令人憶帝京 還似往年春氣味 不宜今日病心情 聞鶯樹下沈吟立 信馬江頭取次行 忽見紫桐花悵望 下邽明日是清明

誰能淮上靜風波 聞道河東應此科 不獨文詞供奏記 定將談笑解兵戈 泥埋劒戟終難久 水借蛟龍可在多 四十著緋軍司馬 男兒官職未蹉跎

自從委順任浮沈 漸覺年多功用深 面上減除憂喜色 胷中消盡是非心 妻兒不問唯耽酒 冠蓋皆慵只抱琴 長笑靈均不知命 江蘺叢畔苦悲吟

五架三間新草堂 石階桂柱竹編牆 南檐納日冬天暖 北戶迎風夏月涼 灑砌飛泉纔有點 拂窗斜竹不成行 來春更葺東廂屋 紙閣蘆簾著孟光

喜入山林初息影 厭趨朝市久勞生 早年薄有煙霞志 歲晚深諳世俗情 已許虎溪雲裏臥 不爭龍尾道前行 從茲耳界應清淨 免見啾啾毀譽聲

長松樹下小溪頭 班鹿胎巾白布裘 藥圃茶園爲產業 野麋林鶴是交遊 雲生澗戶衣裳潤 嵐隱山廚火燭幽 最愛一泉新引得 清泠屈曲繞階流

日高睡足猶慵起 小閣重衾不怕寒 遺愛寺鐘欹枕聽 香爐峰雪撥簾看 匡廬便是逃名地 司馬仍爲送老官 心泰身寧是歸處 故鄉何獨在長安

宦途自此心長別 世事從今口不言 豈止形骸同土木 兼將壽夭任乾坤 胷中壯氣猶須遣 身外浮榮何足論 還有一條遺恨事 高家門館未酬恩

新年三五東林夕 星漢迢迢鐘梵遲 花縣當君行樂夜 松房是我坐禪時 忽看月滿還相憶 始歎春來自不知 不覺定中微念起 明朝更問鴈門師

憑高望遠思悠哉 晚上江亭夜未迴 日欲沒時紅浪沸 月初生處白煙開 辭枝雪蘂將春去 滿鑷霜毛送老來 爭敢三年作歸計 心知不及賈生才

悵望慈恩三月盡 紫桐花落鳥關關 誠知曲水春相憶 其奈長沙老未還 赤嶺猨聲催白首 黃茅瘴色換朱顏 誰言南國無霜雪 盡在愁人鬢髮間

楚懷邪亂靈均直 放棄合宜何惻惻 漢文明聖賈生賢 謫向長沙堪歎息 人事多端何足怪 天文至信猶差忒 月離于畢合滂沱 有時不雨何能測

故情周匝向交親 新茗分張及病身 紅紙一封書後信 綠芽十片火前春 湯添勺水煎魚眼 末下刀圭攪麴塵 不寄他人先寄我 應緣我是別茶人

幾年司諫直承明 今日求真禮上清 曾犯龍鱗容不死 欲騎鶴背覓長生 劉綱有婦仙同得 伯道無兒累更輕 若許移家相近住 便驅雞犬上層城

每因樓上西南望 始覺人間道路長 礙日暮山青蔟蔟 漫天秋水白茫茫 風波不見三年面 書信難傳萬里腸 早晚東歸來下峽 穩乘船舫過瞿唐

明妃風貌最娉婷 合在椒房應四星 只得當年備宮掖 何曾專夜奉幃屏 見疎從道迷圖畫 知屈那教配虜庭 自是君恩薄如紙 不須一向恨丹青

一篇長恨有風情 十首秦吟近正聲 每被老元偷格律 苦教短李伏歌行 世間富貴應無分 身後文章合有名 莫怪氣粗言語大 新排十五卷詩成

綠絲文布素輕褣 珍重京華手自封 貧友遠勞君寄附 病妻親爲我裁縫 袴花白似秋雲薄 衫色青於春草濃 欲著却休知不稱 折腰無復舊形容

淼茫積水非吾土 飄泊浮萍自我身 身外信緣爲活計 眼前隨事覓交親 鑪煙豈異終南色 湓草寧殊渭北春 此地何妨便終老 譬如元是九江人

功名宿昔人多許 寵辱斯須自不如 一旦失恩先左降 三年隨例未量移 馬頭覓角生何日 石火敲光住幾時 前事是身俱若此 空門不去欲何之

郡中乞假來相訪 洞裏朝元去不逢 看院祗留雙白鶴 入門惟見一青松 藥爐有火丹應伏 雲碓無人水自舂 欲問參同契中事 更期何日得從容

春生何處闇周遊 海角天涯徧始休 先遣和風報消息 續教啼鳥說來由 展張草色長河畔 點綴花房小樹頭 若到故園應覓我 爲傳淪落在江州

春來觸地故鄉情 忽見風光憶兩京 金谷蹋花香騎入 曲江碾草鈿車行 誰家綠酒歡連夜 何處紅樓睡失明 獨有不眠不醉客 經春冷坐古湓城

一從澤畔爲遷客 兩度江頭送暮春 白髮更添今日鬢 青衫不改去年身 百川未有迴流水 一老終無却少人 四十六時三月盡 送春爭得不殷勤

朝來又得東川信 欲取春初發梓州 書報九江聞暫喜 路經三峽想還愁 瀟湘瘴霧加餐飯 灩澦驚波穩泊舟 欲寄兩行迎爾淚 長江不肯向西流

風迴雲斷雨初晴 返照湖邊暖復明 亂點碎紅山杏發 平鋪新綠水蘋生 翅低白雁飛仍重 舌澀黃鸝語未成 不道江南春不好 年年衰病減心情

賢侯辟士禮從容 莫戀泉聲問所從 雨露初承黃紙詔 煙霞欲別紫霄峰 傷弓未息新驚鳥 得水難留久臥龍 我正退藏君變化 一杯可易得相逢

羲和走馭趂年光 不許人間日月長 遂使四時都似電 爭教兩鬢不成霜 榮銷枯去無非命 壯盡衰來亦是常 已共身心要約定 窮通生死不驚忙

不爭榮耀任沈淪 日與時疎共道親 北省朋僚音信斷 東林長老往還頻 病停夜食閑如社 慵擁朝裘暖似春 漸老濺諳閑氣味 終身不擬作忙人

深山老去惜年華 況對東谿野枇杷 火樹風來翻絳燄 瓊枝日出曬紅紗 回看桃李都無色 映得芙蓉不是花 爭奈結根深石底 無因移得到人家

憐君不久在通川 知已新提造化權 夔卨定求才濟世 張雷應辨氣衝天 那知淪落天涯日 正是陶鈞海內年 肯向泥中拋折劒 不收重鑄作龍泉

窮陰急景坐相催 壯齒韶顏去不回 舊病重因年老發 新愁多是夜長來 膏明自爇緣多事 雁默先烹爲不才 禍福細尋無會處 不如且進手中杯

雲中臺殿泥中路 既阻同遊嬾却還 將謂獨愁猶對雨 不知多興已尋山 纔應行到千峰裏 只校來遲半日間 最惜杜鵑花爛熳 春風吹盡不同攀

甕頭竹葉經春熟 階底薔薇入夏開 似火淺深紅壓架 如餳氣味綠黏臺 試將詩句相招去 倘有風情或可來 明日早花應更好 心期同醉卯時杯

苦竹林邊蘆葦叢 停舟一望思無窮 青苔撲地連春雨 白浪掀天盡日風 忽忽百年行欲半 茫茫萬事坐成空 此生飄蕩何時定 一縷鴻毛天地中

身覺浮雲無所著 心同止水有何情 但知瀟灑疎朝市 不要崎嶇隱姓名 盡日觀魚臨澗坐 有時隨鹿上山行 誰能拋得人間事 來共騰騰過此生

昔年八月十五夜 曲江池畔杏園邊 今年八月十五夜 湓浦沙頭水館前 西北望鄉何處是 東南見月幾迴圓 臨風一歎無人會 今夜清光似往年

丹霄攜手三君子 白髮垂頭一病翁 蘭省花時錦帳下 廬山雨夜草菴中 終身膠漆心應在 半路雲泥跡不同 唯有無生三昧觀 榮枯一照兩成空

文昌新入有光輝 紫界宮牆白粉闈 曉日雞人傳漏箭 春風侍女護朝衣 雪飄歌句高難和 鶴拂煙霄老慣飛 官職聲名俱入手 近來詩客似君稀

辭君歲久見君初 白髮驚嗟兩有餘 容鬢別來今至此 心情料取合何如 曾同曲水花亭醉 亦共華陽竹院居 豈料天南相見夜 哀猨瘴霧宿匡廬

四弦不似琵琶聲 亂寫真珠細撼鈴 指底商風悲颯颯 舌頭胡語苦醒醒 如言都尉思京國 似訴明妃厭虜庭 遷客共君想勸諫 春腸易斷不須聽

春歡雨露同霑澤 冬歎風霜獨滿衣 留滯多時如我少 遷移好處似君稀 臥龍雲到須先起 蟄燕雷驚尚未飛 莫恨東西溝水別 滄溟長短擬同歸

宦途本自安身拙 世累由來向老多 遠謫四年徒已矣 晚生三女擬如何 預愁嫁娶真成患 細念因緣盡是魔 賴學空王治苦法 須拋煩惱入頭陀

一從簪笏事金貂 每借溫顏放折腰 長覺身輕離泥滓 忽驚手重捧瓊瑤 馬因迴顧雖增價 桐遇知音已半焦 他日秉鈞如見念 壯心直氣未全銷

提拔出泥知力竭 吹噓生翅見情深 劒鋒缺折難衝斗 桐尾燒焦豈望琴 感舊兩行年老淚 酬恩一寸歲寒心 忠州好惡何須問 鳥得辭籠不擇林

新授銅符未著緋 因君裝束始光輝 惠深范叔綈袍贈 榮過蘇秦佩印歸 魚綴白金隨步躍 鶻銜紅綬遶身飛 明朝戀別朱門淚 不敢多垂恐汙衣

故人安慰善爲辭 五十專城道未遲 徒使花袍紅似火 其如蓬鬢白成絲 且貪薄俸君應惜 不稱衰容我自知 銀印可憐將底用 只堪歸舍嚇妻兒

連山斷處大江流 紅斾逶迤鎮上游 幕下翱翔秦御史 軍前奔走漢諸侯 曾陪劒履升鸞殿 欲謁旌幢入鶴樓 假著緋袍君莫笑 恩深始得向忠州

早接清班登玉陛 同承別詔直金鑾 鳳巢閣上容身穩 鶴鏁籠中展翅難 流落多年應是命 量移遠郡未成官 慙君獨不欺顦顇 猶作銀臺舊眼看

閑看明鏡坐清晨 多病姿容半老身 誰論情性乖時事 自想形骸非貴人 三殿失恩宜放棄 九宮推命合漂淪 如今所得須甘分 腰佩銀龜朱兩輪

岳陽城下水漫漫 獨上危樓倚曲欄 春岸綠時連夢澤 夕波紅處近長安 猨攀樹立啼何苦 雁點湖飛渡亦難 此地唯堪畫圖障 華堂張與貴人看

不知遠郡何時到 猶喜全家此去同 萬里王程三峽外 百年生計一舟中 巫山暮足霑花雨 隴水春多逆浪風 兩片紅旌數聲鼓 使君艛艓上巴東

好在天涯李使君 江頭相見日黃昏 吏人生梗都如鹿 市井疎蕪只抵村 一隻蘭船當驛路 百層石磴上州門 更無平地堪行處 虛受朱輪五馬恩

雪壓泥埋未死身 每勞存問媿交親 浮萍飄泊三千里 列宿參差十五人 禁月落時君待漏 畬煙深處我行春 瘴鄉得老猶爲幸 豈敢傷嗟白髮新

畬田澀米不耕鉏 旱地荒園少菜蔬 想念土風今若此 料看生計合何如 衣縫紕纇黃絲絹 飯下腥鹹白小魚 飽暖飢寒何足道 此身長短是空虛

摘來正帶凌晨露 寄去須憑下水船 映我緋衫渾不見 對公銀印最相鮮 香連翠葉真堪畫 紅透青籠實可憐 聞道萬州方欲種 愁君得喫是何年

能文好飲老蕭郎 身似浮雲鬢似霜 生計拋來詩是業 家園忘却酒爲鄉 江從巴峽初成字 猨過巫陽始斷腸 不醉黔中爭去得 磨圍山月正蒼蒼

高天默默物茫茫 各有來由致損傷 鸚爲能言長剪翅 龜緣難死久搘牀 莫嫌冷落拋閑地 猶勝炎蒸臥瘴鄉 外物竟關身底事 謾排門戟繫腰章

老去襟懷常濩落 病來鬚鬢轉蒼浪 心灰不及爐中火 鬢雪多於砌下霜 三峽南賓城最遠 一年冬至夜偏長 今宵始覺房櫳冷 坐索寒衣託孟光

若爲南國春還至 爭向東樓日又長 白片落梅浮澗水 黃梢新柳出城牆 閑拈蕉葉題詩詠 悶取藤枝引酒嘗 樂事漸無身漸老 從今始擬負風光

炎涼昏曉苦推遷 不覺忠州已二年 閉閣只聽朝暮鼓 上樓空望往來船 鶯聲誘引來花下 草色句留坐水邊 唯有春江看未厭 縈砂遶石淥潺湲

忠州州裏今日花 廬山山頭去時樹 已憐根損斬新栽 還喜花開依舊數 赤玉何人少琴軫 紅纈誰家合羅袴 但知爛熳恣情開 莫怕南賓桃李妬

風頭向夜利如刀 賴此溫爐輭錦袍 桑落氣薰珠翠暖 柘枝聲引管弦高 酒鉤送醆推蓮子 燭淚黏盤壘蒲萄 不醉遣儂爭散得 門前雪片似鵝毛

親賓相賀問何如 服色恩光盡反初 頭白喜拋黃草峽 眼明驚拆紫泥書 便留朱紱還鈴閣 却著青袍侍玉除 無奈嬌癡三歲女 繞腰啼哭覓金魚

齒齊臕足毛頭膩 祕閣張郎叱撥駒 洗了頷花翻假錦 走時蹄汗蹋真珠 青衫乍見曾驚否 紅粟難賒得飽無 丞相寄來應有意 遣君騎去上雲衢

頷下髭鬚半是絲 光陰向後幾多時 非無解挂簪纓意 未有支持伏臘資 冒熱衝寒徒自取 隨行逐隊欲何爲 更慙山侶頻傳語 五十歸來道未遲

霜嚴月苦欲明天 忽憶閑居思浩然 自問寒燈夜半起 何如暖被日高眠 唯慙老病披朝服 莫慮飢寒計俸錢 隨有隨無且歸去 擬求豐足是何年

曲江岸北凭欄干 水面陰生日脚殘 塵路行多綠袍故 風亭立久白鬚寒 詩成闇著閑心記 山好遙偷病眼看 不被馬前提省印 何人信道是郎官

閑宵靜話喜還悲 聚散窮通不自知 已分雲泥行異路 忽驚雞鶴宿同枝 紫垣曹署榮華地 白髮郎官老醜時 莫怪不如君氣味 此中來校十年遲

每看闕下丹青樹 不忘天邊錦繡林 西掖垣中今日眼 南賓樓上去年心 花含春意無分別 物感人情有淺深 最憶東坡紅爛熳 野桃山杏水林檎

一別東林三度春 每春常似憶情親 頭陀會裏爲逋客 供俸班中作老臣 清淨久辭香火伴 塵勞難索幻泡身 最慚僧社題橋處 十八人名空一人

官曹清切非人境 風月鮮明是洞天 滿砌荆花鋪紫毯 隔牆榆莢撒青錢 前時謫去三千里 此地辭來十四年 虛薄至今慚舊職 院名擡舉號爲賢

遊宦京都二十春 貧中無處可安貧 長羨蝸牛猶有舍 不如碩鼠解藏身 且求容立錐頭地 免似漂流木偶人 但道吾廬心便足 敢辭湫隘與囂塵

青龍岡北近西邊 移入新居便泰然 冷巷閉門無客到 暖簷移榻向陽眠 階庭寬窄纔容足 牆壁高低粗及肩 莫羨昇平元八宅 自思買用幾多錢

龍尾道邊來一望 香爐峰下去無因 青山舉眼三千里 白髮平頭五十人 自笑形骸紆組綬 將何言語掌絲綸 君恩壯健猶難報 況被年年老逼身

倚作天仙弄地仙 誇張一日抵千年 黃麻勅勝長生籙 白紵詞嫌內景篇 雲彩誤居青瑣地 風流合在紫微天 東曹漸去西垣近 鶴駕無妨更著鞭

紫微今日煙霄地 赤嶺前年泥土身 得水魚還動鱗鬣 乘軒鶴亦長精神 且慙身忝官階貴 未敢家嫌活計貧 柱國勳成私自問 有何功德及生人

弘農舊縣授新封 鈿軸金泥誥一通 我轉官階常自媿 君加邑號有何功 花箋印了排窠濕 錦褾裝來耀手紅 倚得身名便慵墮 日高猶睡綠窗中

口厭含香握厭蘭 紫微青瑣舉頭看 忽驚鬢後蒼浪髮 未得心中本分官 夜酌滿容花色暖 秋吟切骨玉聲寒 承明長短君應入 莫憶家江七里灘

繚繞宮牆圍禁林 半開閶闔曉沈沈 天晴更覺南山近 月出方知西掖深 病對詞頭慚彩筆 老看鏡面媿華簪 自嫌野物將何用 土木形骸麋鹿心

自知羣從爲儒少 豈料詞場中第頻 桂折一枝先許我 楊穿三葉盡驚人 轉於文墨須留意 貴向煙霄早致身 莫學爾兄年五十 蹉跎始得掌絲綸

從哭李來傷道氣 自亡元後減詩情 金丹同學都無益 水竹鄰居竟不成 月夜若爲遊曲水 花時那忍到昇平 如年七十身猶在 但恐傷心無處行

宦途堪笑不勝悲 昨日榮華今日衰 轉似秋蓬無定處 長於春夢幾多時 半頭白髮慙蕭相 滿面紅塵問遠師 應是世間緣未盡 欲拋官去尚遲疑

老何歿後吟聲絕 雖有郎官不愛詩 無復篇章傳道路 空流風月在曹司 長嗟博士官猶屈 亦恐騷人道漸衰 今日聞君除水部 喜於身得省郎時

江亭乘曉閱衆芳 春妍景麗草樹光 日消石桂綠嵐氣 風墜木蘭紅露漿 水蒲漸展書帶葉 山榴半含琴軫房 何物春風吹不變 愁人依舊鬢蒼蒼

自慙拙宦叨清貴 還有癡心怕素餐 或望君臣相獻替 可圖妻子免飢寒 性疎豈合承恩久 命薄元知濟事難 分寸寵光酬未得 不休更擬覓何官

日高猶掩水窗眠 枕簟清涼八月天 泊處或依沽酒店 宿時多伴釣魚船 退身江海應無用 憂國朝廷自有賢 且向錢唐湖上去 冷吟閑醉二三年

松下軒廊竹下房 暖簷晴日滿繩牀 淨名居士經三卷 榮啓先生琴一張 老去齒衰嫌橘醋 病來肺渴覺茶香 有時閑酌無人伴 獨自騰騰入醉鄉

世名檢束爲朝士 心性疎慵是野夫 高置寒燈如客店 深藏夜火似僧爐 香濃酒熟能嘗否 冷澹詩成肯和無 若厭雅吟須俗飲 妓筵勉力爲君鋪

同病病夫憐病鶴 精神不損翅翎傷 未堪再舉摩霄漢 只合相隨覓稻粱 但作悲吟和嘹唳 難將俗貌對昂藏 唯應一事宜爲伴 我髮君毛俱似霜

半醉閑行湖岸東 馬鞭敲鐙轡瓏璁 萬株松樹青山上 十里沙堤明月中 樓角漸移當路影 潮頭欲過滿江風 歸來未放笙歌散 畫戟門開蠟燭紅

海梅半日柳微黃 凍水初融日欲長 度臘都無苦霜霰 迎春先有好風光 郡中起晚聽衙鼓 城上行慵倚女牆 公事漸閑身且健 使君殊未厭餘杭

勞將箬下忘憂物 寄與江城愛酒翁 鐺脚三州何處會 甕頭一醆幾時同 傾如竹葉盈樽綠 飲作桃花上面紅 莫怪殷勤醉相憶 曾陪西省與南宮

西州彼此意何如 官職蹉跎歲欲除 浮石潭邊停五馬 望濤樓上得雙魚 萬言舊手才難敵 五字新題思有餘 貧薄詩家無好物 反投桃李報瓊琚

忽驚林下發寒梅 便試花前飲冷杯 白馬走迎詩客去 紅筵鋪待舞人來 歌聲怨處微微落 酒氣熏時旋旋開 若到歲寒無雨雪 猶應醉得兩三回

孤山寺北賈亭西 水面初平雲脚低 幾處早鶯爭暖樹 誰家新燕啄春泥 亂花漸欲迷人眼 淺草纔能沒馬蹄 最愛湖東行不足 綠楊陰裏白沙堤

二月五日花如雪 五十二人頭似霜 聞有酒時須笑樂 不關身事莫思量 羲和趂日沈西海 鬼伯驅人葬北邙 只有且來花下醉 從人笑道老顛狂

柳湖松島蓮花寺 晚動歸橈出道場 盧橘子低山雨重 棕櫚葉戰水風涼 煙波澹蕩搖空碧 樓殿參差倚夕陽 到岸請君回首望 蓬萊宮在海中央

兩鬢蒼然心浩然 松窗深處藥爐前 攜將道士通宵語 忘却花時盡日眠 明鏡嬾開長在匣 素琴欲弄半無弦 猶嫌莊子多詞句 只讀逍遙六七篇

望海樓明照曙霞 護江堤白蹋晴沙 濤聲夜入伍員廟 柳色春藏蘇小家 紅袖織綾誇柿蒂 青旗沽酒趂梨花 誰開湖寺西南路 草綠帬腰一道斜

泗水亭邊一分散 浙江樓上重遊陪 揮鞭二十年前別 命駕三千里外來 醉袖放狂相向舞 愁眉和笑一時開 留君夜住非無分 且盡青娥紅燭臺

餘杭形勝四方無 州傍青山縣枕湖 遶郭荷花三十里 拂城松樹一千株 夢兒亭古傳名謝 教妓樓新道姓蘇 獨有使君年太老 風光不稱白髭鬚

海天東望夕茫茫 山勢川形闊復長 燈火萬家城四畔 星河一道水中央 風吹古木晴天雨 月照平沙夏夜霜 能就江樓銷暑否 比君茅舍較清涼

白頭新洗鏡新磨 老逼身來不奈何 耳裏頻聞故人死 眼前唯覺少年多 塞鴻遇暖猶回翅 江水因潮亦反波 獨有衰顏留不得 醉來無計但悲歌

澹煙疎雨間斜陽 江色鮮明海氣涼 蜃散雲收破樓閣 虹殘水照斷橋梁 風翻白浪花千片 雁點青天字一行 好著丹青圖畫取 題詩寄與水曹郎

黃昏飲散歸來臥 夜半人扶強起行 枕上酒容和睡醒 樓前海月伴潮生 將歸梁燕還重宿 欲滅窗燈却復明 直至曉來猶妄想 耳中如有管弦聲

十月江南天氣好 可憐冬景似春華 霜經未殺萋萋草 日暖初乾漠漠沙 老柘葉黃如嫩樹 寒櫻枝白是狂花 此時却羨閑人醉 五馬無由入酒家

馬上同攜今日杯 湖邊共覓去春梅 年年只是人空老 處處何曾花不開 詩思又牽吟詠發 酒酣閑喚管弦來 樽前百事皆依舊 點檢惟無薛秀才

富陽山底樟亭畔 立馬停舟飛酒盂 曾共中丞情繾綣 暫留協律語踟躕 紫微星北承恩去 青草湖南稱意無 不羨君官羨君幕 幕中收得阮元瑜

五夏登壇內殿師 水爲心地玉爲儀 正傳金粟如來偈 何用錢唐太守詩 苦海出來應有路 靈山別後可無期 他生莫忘今朝會 虛白亭中法樂時

皮枯緣受風霜久 條短爲應攀折頻 但見半衰當此路 不知初種是何人 雪花零碎逐年減 煙葉稀疎隨分新 莫道老株芳意少 逢春猶勝不逢春

笙歌杯酒正歡娛 忽憶仙郎望帝都 借問連宵直南省 何如盡日醉西湖 蛾眉別久心知否 雞舌含多口厭無 還有些些惆悵事 春來山路見蘼蕪

悶發每吟詩引興 興來兼酌酒開顏 欲逢假日先招客 正對衙時亦望山 句檢簿書多鹵莽 隄防官吏少機關 誰能頭白勞心力 人道無才也是閑

晨光出照屋梁明 初打開門鼓一聲 犬上階眠知地濕 鳥臨窗語報天晴 半銷宿酒頭仍重 新脫冬衣體乍輕 睡覺心空思想盡 近來鄉夢不多成

欲送殘春招酒伴 客中誰最有風情 兩瓶箬下新開得 一曲霓裳初教成 排比管弦行翠袖 指麾船舫點紅旌 慢牽好向湖心去 恰似菱花鏡上行

今歲日餘二十六 來歲年登六十二 尚不能憂眼下身 因何更算人間事 居士忘筌默默坐 先生枕麴昏昏睡 早晚相從歸醉鄉 醉鄉去此無多地

晴空星月落池塘 澄鮮淨綠表裏光 露簟清瑩迎夜滑 風襟瀟灑先秋涼 無人驚處野禽下 新睡覺時幽草香 但問塵埃能去否 濯纓何必向滄浪

稽山鏡水歡遊地 犀帶金章榮貴身 官職比君雖校小 封疆與我且爲鄰 郡樓對翫千峰月 江界平分兩岸春 杭越風光詩酒主 相看更合與何人

賀上人回得報書 大誇州宅似仙居 厭看馮翊風沙久 喜見蘭亭煙景初 日出旌旗生氣色 月明樓閣在空虛 知君暗數江南郡 除却餘杭盡不如

君問西州城下事 醉中疊紙爲君書 嵌空石面標羅剎 壓捺潮頭敵子胥 神鬼曾鞭猶不動 波濤雖打欲何如 誰知太守心相似 抵滯堅頑兩有餘

秦城南省清秋夜 江郡東樓明月時 去我三千六百里 得君二十五篇詩 陽春曲調高難和 淡水交情老始知 坐到天明吟未足 重封轉寄與微之

滿袠填箱唱和詩 少年爲戲老成悲 聲聲麗曲敲寒玉 句句妍辭綴色絲 吟翫獨當明月夜 傷嗟同是白頭時 由來才命相磨折 天遣無兒欲怨誰

閤中同直前春事 船裏相逢昨日情 分袂二年勞夢寐 並牀三宿話平生 紫微半畔辭宮闕 滄海西頭對郡城 聚散窮通何足道 醉來一曲放歌行

我嗟身老歲方徂 君更官高興轉孤 軍門郡閤曾閑否 禹穴耶溪得到無 酒盞省陪波卷白 骰盤思共彩呼盧 一泓鏡水誰能羨 自有胷中萬頃湖

一生休戚與窮通 處處相隨事事同 未死又憐滄海郡 無兒俱作白頭翁 展眉只仰三桮後 代面唯憑五字中 爲向兩州郵吏道 莫辭來去遞詩筒

鬢毛不覺白毿毿 一事無成百不堪 共惜盛時辭闕下 同嗟除夜在江南 家山泉石尋常憶 世路風波子細諳 老校於君合先退 明年半百又加三

可憐風景浙東西 先數餘杭次會稽 禹廟未勝天竺寺 錢湖不羨若耶溪 擺塵野鶴春毛暖 拍水沙鷗濕翅低 更對雪樓君愛否 紅欄碧甃點銀泥

湖上春來似畫圖 亂峰圍繞水平鋪 松排山面千重翠 月點波心一顆珠 碧毯線頭抽早稻 青羅帬帶展新蒲 未能拋得杭州去 一半句留是此湖

昏昏老與病相和 感物思君歎復歌 聲早雞先知夜短 色濃柳最占春多 沙頭雨染斑斑草 水面風驅瑟瑟波 可道眼前光景惡 其如難見故人何

三郡何因此結緣 貞元科第忝同年 故情歡喜開書後 舊事思量在眼前 越國封疆吞碧海 杭城樓閤入青煙 吳興卑小君應屈 爲是蓬萊最後仙

揀得琅玕截作筒 緘題章句寫心胷 隨風每喜飛如鳥 渡水常憂化作龍 粉節堅如太守信 霜筠冷稱大夫容 煩君讚詠心知愧 魚目驪珠同一封

騰騰兀兀在人間 貴賤賢愚盡往還 羶膩筵中唯飲酒 歌鐘會處獨思山 存神不許三尸住 混俗無妨兩鬢斑 除却餘杭白太守 何人更解愛君閑

平鋪一合錦筵開 連擊三聲畫鼓催 紅蠟燭移桃葉起 紫羅衫動柘枝來 帶垂鈿胯花腰重 帽轉金鈴雪面迴 看即曲終留不住 雲飄雨送向陽臺

征途行色慘風煙 祖帳離聲咽管弦 翠黛不須留五馬 皇恩只許住三年 綠藤陰下鋪歌席 紅藕花中泊妓船 處處回頭盡堪戀 就中難別是湖邊

向公心切向財疎 淮上休官洛下居 三郡政能從獨步 十年生計復何如 使君灘上久分手 別駕渡頭先得書 且喜平安又相見 其餘外事盡空虛

叩齒晨興秋院靜 焚香冥坐晚窗深 七篇真誥論仙事 一卷檀經說佛心 此日盡知前境妄 多生曾被外塵侵 自嫌習性猶殘處 愛詠閑詩好聽琴

掌綸不稱吾應笑 典郡無能我自知 別詔忽驚新命出 同寮偶與夙心期 春坊瀟灑優閑地 秋鬢蒼浪老大時 獨占二疏應未可 龍樓見擬覓分司

老愛東都好寄身 足泉多竹少埃塵 年豐最喜唯貧客 秋冷先知是瘦人 幸有琴書堪作伴 苦無田宅可爲鄰 洛中縱未長居得 且與蘇田遊過春

忽憶郡南山頂上 昔時同醉是今辰 笙歌委曲聲延耳 金翠動搖光照身 風景不隨宮相去 歡娛應逐使君新 江山賓客皆如舊 唯是當筵換主人

散秩留司殊有味 最宜病拙不才身 行香拜表爲公事 碧洛青嵩當主人 已出閑遊多到夜 却歸慵臥又經旬 錢唐五馬留三匹 還擬騎遊攪擾春

吾廬不獨貯妻兒 自覺年侵身力衰 眼下營求容足地 心中準擬挂冠時 新昌小院松當戶 履道幽居竹遶池 莫道兩都空有宅 林泉風月是家資

門庭有水巷無塵 好稱閑官作主人 冷似雀羅雖少客 寬於蝸舍足容身 疎通竹徑將迎月 掃掠莎臺欲待春 濟世料君歸未得 南園北曲謾爲鄰

晚歸騎馬過天津 沙白橋紅返照新 草色連延多隙地 鼓聲閑緩少忙人 還如南國饒溝水 不似西京足路塵 金谷風光依舊在 無人管領石家春

曾嗟放逐同巴峽 且喜歸還會洛陽 時命到來須作用 功名未立莫思量 銀銜叱撥欺風雪 金屑琵琶費酒漿 更待城東桃李發 共君沈醉兩三場

何因散地共徘徊 人道君才我不才 騎少馬蹄生易蹶 用稀印鏁澀難開 妻知年老添衣絮 婢報天寒撥酒醅 更媿小胥諮拜表 單衫衝雪夜深來

穿籬遶舍碧逶迤 十畮閑居半是池 食飽窗間新睡後 脚輕林下獨行時 水能性淡爲吾友 竹解心虛即我師 何必悠悠人世上 勞心費目覓親知

年來數出覓風光 亦不全閑亦不忙 放鞚體安騎穩馬 隔袍身暖照晴陽 迎春日日添詩思 送老時時放酒狂 除却髭鬚白一色 其餘未伏少年郎

閑遊何必多徒侶 相勸時時舉一桮 博望苑中無職役 建春門外足池臺 綠油剪葉蒲新長 紅蠟黏枝杏欲開 白馬朱衣兩宮相 可憐天氣出城來

換印雖頻命未通 歷陽湖上又秋風 不教才展休明代 爲罰詩爭造化功 我亦思歸田舍下 君應厭臥郡齋中 好相收拾爲閑伴 年齒官班約略同

杭城隔歲轉蘇臺 還擁前時五馬回 厭見簿書先眼合 喜逢桮酒暫眉開 未酬恩寵年空去 欲立功名命不來 一別承明三領郡 甘從人道是粗才

新詩傳詠忽紛紛 楚老吳娃耳徧聞 盡解呼爲好才子 不知官是上將軍 辭人命薄多無位 戰將功高少有文 謝朓篇章韓信鉞 一生雙得不如君

形容瘦薄詩情苦 豈是人間有相人 只合一生眠白屋 何因三度擁朱輪 金章未佩雖非貴 銀榼常攜亦不貧 唯是無兒頭早白 被天磨折恰平均

紫薇花對紫微翁 名目雖同貌不同 獨占芳菲當夏景 不將顏色託春風 潯陽官舍雙高樹 興善僧庭一大叢 何似蘇州安置處 花堂欄下月明中

爲我踟躕停酒盞 與君約略說杭州 山名天竺堆青黛 湖號錢唐瀉綠油 大屋簷多裝鴈齒 小航船亦畫龍頭 所嗟水路無三百 官繫何因得再遊

妓筵今夜別姑蘇 客櫂明朝向鏡湖 莫汎扁舟尋范蠡 且隨五馬覓羅敷 蘭亭月破能迴否 娃館秋涼却到無 好與使君爲老伴 歸來休染白髭鬚

常愛西亭面北林 公私塵事不能侵 共閑作伴無如鶴 與老相宜只有琴 莫遣是非分作界 須教吏隱合爲心 可憐此道人皆見 但要修行功用深

闇淡緋衫稱老身 半披半曳出朱門 袖中吳郡新詩本 襟上杭州舊酒痕 殘色過梅看向盡 故香因洗嗅猶存 曾經爛熳三年著 欲棄空箱似少恩

吾年五十加朝散 爾亦今年賜服章 齒髮恰同知命歲 官銜俱是客曹郎 榮傳錦帳花聯萼 彩動綾袍鴈趂行 大抵著緋宜老大 莫嫌秋鬢數莖霜

閶門曙色欲蒼蒼 星月高低宿水光 櫂舉影搖燈燭動 舟移聲拽管弦長 漸看海樹紅生日 遙見包山白帶霜 出郭已行十五里 唯消一曲慢霓裳

水天向晚碧沉沉 樹影霞光重疊深 浸月冷波千頃練 苞霜新橘萬株金 幸無案牘何妨醉 縱有笙歌不廢吟 十隻畫船何處宿 洞庭山腳太湖心

洞庭貢橘揀宜精 太守勤王請自行 珠顆形容隨日長 瓊漿氣味得霜成 登山敢惜駑駘力 望闕難伸螻蟻情 疎賤無由親跪獻 願憑朱實表丹誠

湖山處處好淹留 最愛東灣北塢頭 掩映橘林千點火 泓澄潭水一盆油 龍頭畫舸銜明月 鵲脚紅旗蘸碧流 爲報茶山崔太守 與君各是一家遊

曾爲白社羈遊子 今作朱門醉飽身 十萬戶州尤覺貴 二千石祿敢言貧 重裘每念單衣士 兼味嘗思旅食人 新館寒來多少客 欲回歌酒暖風塵

錢唐山水接蘇臺 兩地褰帷媿不才 政事素無爭學得 風情舊有且將來 雙蛾解珮啼相送 五馬鳴珂笑却回 不似劉郎無景行 長拋春恨在天台

微之別久能無歎 知退書稀豈免愁 甲子百年過半後 光陰一歲欲終頭 池水曉合膠船底 樓雪晴銷露瓦溝 自覺歡情隨日減 蘇州心不及杭州

榮進雖頻退亦頻 與君才命不調勻 若不九重中掌事 即須千里外拋身 紫垣南北廳曾對 滄海東西郡又鄰 唯欠結廬嵩洛下 一時歸去作閑人

白頭歲暮苦相思 除却悲吟無可爲 枕上從妨一夜睡 燈前讀盡十年詩 龍鍾校正騎驢日 顦顇通江司馬時 若並如今是全活 紆朱拖紫且開眉

弟妹妻孥小姪甥 嬌癡弄我助歡情 歲盞後推藍尾酒 春盤先勸膠牙餳 形骸潦到雖堪歎 骨肉團圓亦可榮 猶有誇張少年處 笑呼張丈喚殷兄

黃鸝巷口鶯欲語 烏鵲河頭冰欲銷 綠浪東西南北水 紅欄三百九十橋 鴛鴦蕩漾雙雙翅 楊柳交加萬萬條 借問春風來早晚 只從前日到今朝

少年賓旅非吾輩 晚歲簪纓束我身 酒散更無同宿客 詩成長作獨吟人 蘋洲會面知何日 鏡水離心又一春 兩處也應相憶在 官高年長少情親

小舫一艘新造了 輕裝梁柱庳安篷 深坊靜岸遊應徧 淺水低橋去盡通 黃柳影籠隨櫂月 白蘋香起打頭風 慢牽欲傍櫻桃泊 借問誰家花最紅

遙聞境會茶山夜 珠翠歌鐘俱遶身 盤下中分兩州界 燈前合作一家春 青娥遰舞應爭妙 紫笋齊嘗各鬬新 自歎花時北窗下 蒲黃酒對病眠人

海山鬱鬱石稜稜 新豁高居正好登 南臨贍部三千界 東對蓬宮十二層 報我樓成秋望月 把君詩讀夜回燈 無妨却有他心眼 妝點亭臺即不能

水國多陰常嬾出 老夫饒病愛閑眠 三旬臥度鶯花月 一半春銷風雨天 薄暮何人吹觱篥 新晴幾處縛鞦韆 綵繩芳樹長如舊 唯是年年換少年

分無佳麗敵西施 敢有文章替左司 隨分笙歌聊自樂 等閑篇詠被人知 花邊妓引尋香徑 月下僧留宿劒池 可惜當時好風景 吳王應不解吟詩

少年曾管二千兵 晝聽笙歌夜斫營 自反丘園頭盡白 每逢旗鼓眼猶明 杭州暮醉連牀臥 吳郡春遊並馬行 自媿阿連官職慢 只教兄作使君兄

留春不住登城望 惜夜相將秉燭遊 風月萬家河兩岸 笙歌一曲郡西樓 詩聽越客吟何苦 酒被吳娃勸不休 從道人生都是夢 夢中歡笑亦勝愁

含桃最說出東吳 香色鮮穠氣味殊 洽恰舉頭千萬顆 婆娑拂面兩三株 鳥偷飛處銜將火 人摘爭時蹋破珠 可惜風吹兼雨打 明朝後日即應無

散亂空中千片雪 蒙籠物上一重紗 縱逢晴景如看霧 不是春天亦看花 僧說客塵來眼界 醫言風眩在肝家 兩頭治療何曾瘥 藥力微茫佛力賒

眼藏損傷來已久 病根牢固去應難 醫師盡勸先停酒 道侶多教早罷官 案上謾鋪龍樹論 盒中虛撚決明丸 人間方藥應無益 爭得金箆試刮看

心中久有歸田計 身上都無濟世才 長告初從百日滿 故鄉元約一年回 馬辭轅下頭高舉 鶴出籠中翅大開 但拂衣行莫回顧 的無官職趁人來

臥聽鼕鼕衙鼓聲 起遲睡足長心情 華簪脫後頭雖白 堆案拋來眼校明 閑上籃轝乘興出 醉回花舫信風行 明朝更濯塵纓去 聞道松江水最清

朝從思益峰遊後 晚到楞伽寺歇時 照水姿容雖已老 上山筋力未全衰 行逢禪客多相問 坐倚漁舟一自思 猶去懸車十五載 休官非早亦非遲

高高白月上青林 客去僧歸獨夜深 葷血屏除唯對酒 歌鐘放散只留琴 更無俗物當人眼 但有泉聲洗我心 最愛曉亭東望好 太湖煙水綠沈沈

干時久與本心違 悟道深知前事非 猶厭勞形辭郡印 那將趂伴著朝衣 五千言裏教知足 三百篇中勸式微 少室雲邊伊水畔 比君校老合先歸

自喜天教我少緣 家徒行計兩翩翩 身兼妻子都三口 鶴與琴書共一船 僮僕減來無冗食 資糧算外有餘錢 攜將貯作丘中費 猶免飢寒得數年

銀泥帬映錦障泥 畫舸停橈馬簇蹄 清管曲終鸚鵡語 紅旗影動䮂䮧嘶 漸消醉色朱顏淺 欲語離情翠黛低 莫忘使君吟詠處 女墳湖北武丘西

隴西鸚鵡到江東 養得經年觜漸紅 常恐思歸先剪翅 每因餧食暫開籠 人憐巧語情雖重 鳥憶高飛意不同 應似朱門歌舞妓 深藏牢閉後房中

五年兩郡亦堪嗟 偷出遊山走看花 自此光陰爲己有 從前日月屬官家 樽前免被催迎使 枕上休聞報坐衙 睡到午時歡到夜 回看官職是泥沙

戀他朝市求何事 想取丘園樂此身 千首惡詩吟過日 一壺好酒醉消春 歸鄉年亦非全老 罷郡家仍未苦貧 快活不知如我者 人間能有幾多人

兀兀寄形羣動內 陶陶任性一生間 自拋官後春多醉 不讀書來老更閑 琴裏知聞唯淥水 茶中故舊是蒙山 窮通行止長相伴 誰道吾今無往還

淮水東南第一州 山圍雉堞月當樓 黃金印綬懸腰底 白雪歌詩落筆頭 笑看兒童騎竹馬 醉攜賓客上仙舟 當家美事堆身上 何啻林宗與細侯

漢庭重少身宜退 洛下閑居迹可逃 趂伴入朝應老醜 尋春放醉尚粗豪 詩攜綵紙新裝卷 酒典緋花舊賜袍 曾在東方千騎上 至今躞蹀馬頭高

爲我引桮添酒飲 與君把箸擊盤歌 詩稱國手徒爲爾 命壓人頭不奈何 舉眼風光長寂寞 滿朝官職獨蹉跎 亦知合被才名折 二十三年折太多

紗巾角枕病眠翁 忙少閑多誰與同 但有雙松當砌下 更無一事到心中 金章紫綬堪如夢 皂蓋朱輪別似空 暑月貧家何所有 客來唯贈北窗風

業重關西繼大名 恩深闕下遂高情 祥鱣降伴趨庭鯉 賀燕飛和出谷鶯 范蠡舟中無子弟 疏家席上欠門生 可憐玉樹連桃李 從古無如此會榮

爲愛小塘招散客 不嫌老監與新詩 山公倒載無妨學 范蠡扁舟未要追 蓬斷偶飄桃李徑 鷗驚誤拂鳳皇池 敢辭課拙詶高韻 一勺爭禁萬頃陂

五十年來思慮熟 忙人應未勝閑人 林園傲逸真成貴 衣食單疎不是貧 專掌圖書無過地 遍尋山水自由身 儻年七十猶強健 尚得閑行十五春

形骸僶俛班行內 骨肉句留俸祿中 無奈攀緣隨手長 亦知恩愛到頭空 草堂久閉廬山下 竹院新拋洛水東 自是未能歸去得 世間誰要白鬚翁

人情依舊歲華新 今日重招往日賓 雞黍重回千里駕 林園闇換四年春 水軒平寫琉璃鏡 草岸斜鋪翡翠茵 聞道經營費心力 忍教成後屬他人

梁園不到一年強 遙想清吟對綠觴 更有何人能飲酌 新添幾卷好篇章 馬頭拂柳時回轡 豹尾穿花暫亞槍 誰引相公開口笑 不逢白監與劉郎

聞道北都今一變 政和軍樂萬人安 綺羅二八圍賓榻 組練三千夾將壇 蟬鬢應誇丞相少 貂裘不覺太原寒 世間大有虛榮貴 百歲無君一日歡

驛路崎嶇泥雪寒 欲登籃轝一長嘆 風光不見桃花騎 塵土空留杏葉鞍 喪乘獨歸殊不易 脫驂相贈豈爲難 幷州好馬應無數 不怕旌旄試覓看

尺素忽驚來梓澤 雙金不惜送蓬山 八行落泊飛雲雨 五字鎗鏦動珮環 玉韻乍聽堪醒酒 銀鉤細讀當披顏 收藏便作終身寶 何啻三年懷袖間

落花如雪鬢如霜 醉把花看益自傷 少日爲名多檢束 長年無興可顛狂 四時輪轉春常少 百刻支分夜苦長 何事同生壬子歲 老於崔相及劉郎

我爲憲部入南宮 君作尚書鎮浙東 老去一時成白首 別來七度換春風 簪纓假合虛名在 筋力銷磨實事空 遠地官高親故少 些些談笑與誰同

早年同遇陶鈞主 利鈍精粗共在鎔 金劒淬來長透匣 鉛刀磨盡不成鋒 差肩北省慙非據 接武南宮幸再容 跛鼈雖遲騏驥疾 何妨中路亦相逢

朝回北闕值清晨 晚出南宮送暮春 入去丞郎非散秩 歸來詩酒是閑人 猶思泉石多成夢 尚嘆簪裾未離身 終是不如山下去 心頭眼底兩無塵

連枝花樣繡羅襦 本擬新年餉小姑 自覺逢春饒悵望 誰能每日趂功夫 針頭不解愁眉結 線縷難穿淚臉珠 雖凭繡牀都不繡 同牀繡伴得知無

六十衰翁兒女悲 傍人應笑爾應知 弟兄垂老相逢日 桮酒臨歡欲散時 前路加餐須努力 今宵盡醉莫推辭 司徒知我難爲別 直過秋歸未訝遲

認得春風先到處 西園南面水東頭 柳初變後條猶重 花未開時枝已稠 闇助醉歡尋綠酒 潛添睡興著紅樓 知君未別陽和意 直待春深始擬遊

後來變化三分貴 同輩凋零太半無 世上爭先從盡汝 人間鬬在不如吾 竿頭已到應難久 局勢雖遲未必輸 不見山苗與林葉 迎春先綠亦先枯

故人敘舊寄新篇 惆悵江南到眼前 闇想樓臺萬餘里 不聞歌吹一周年 橋頭誰更看新月 池畔猶應泊舊船 最憶後庭桮酒散 紅屏風掩綠窗眠

吟君昨日早朝詩 金御爐前喚仗時 煙吐白龍頭宛轉 扇開青雉尾參差 暫留春殿多稱屈 合入綸闈即可知 從此摩霄去非晚 鬢邊未有一莖絲

陝州司馬去何如 養靜資貧兩有餘 公事閑忙同少尹 料錢多少敵尚書 秪攜美酒爲行伴 唯作新詩趂下車 自有鐵牛無詠者 料君投刃必應虛

病來心靜一無思 老去身閑百不爲 忽忽眼塵猶愛睡 些些口業尚誇詩 葷腥每斷齋居月 香火常親宴坐時 萬慮消停百神泰 唯應寂寞殺三尸

林亭一出宿風塵 忘却平津是要津 松閣晴看山色近 石渠秋放水聲新 孫弘閣鬧無閑客 傅說舟忙不借人 何似掄才濟川外 別開池館待交親

司空愛爾爾須知 不信聽吟送鶴詩 羽翮勢高寧惜別 稻粱恩厚莫愁飢 夜棲少共雞爭樹 曉浴先饒鳳占池 穩上青雲勿回顧 的應勝在白家時

車騎新從梁苑回 履聲珮響入中臺 鳳池望在終重去 龍節功成且納來 金勒最宜乘雪出 玉觴何必待花開 尚書首唱郎中和 不計官資只計才

石渠金谷中間路 軒騎翩翩十日程 清洛飲冰添苦節 碧嵩看雪助高情 謾誇河北操旄鉞 莫羨江西擁斾旌 何似府寮京令外 別教三十六峰迎

欲將珠匣青銅鏡 換取金尊白玉巵 鏡裏老來無避處 尊前愁至有消時 茶能散悶爲功淺 萱縱忘憂得力遲 不似杜康神用速 十分一盞便開眉

綠衣整頓雙棲起 紅觜分明對語時 始覺琵琶弦莽鹵 方知吉了舌參差 鄭牛識字吾常嘆 丁鶴能歌爾亦知 若稱白家鸚鵡鳥 籠中兼合解吟詩

儀容白皙上仙郎 方寸清虛內道場 兩翼化生因服藥 三尸臥死爲休糧 醮壇北向宵占斗 寢室東開早納陽 盡日窗間更無事 唯燒一炷降真香

詩家律手在成都 權與尋常將相殊 剪截五言兼用鉞 陶鈞六義別開爐 驚人卷軸須知有 隨事文章不道無 篇數雖同光價異 十魚目換十驪珠

爲憶娃宮與虎丘 翫君新作不能休 蜀牋寫出篇篇好 吳調吟時句句愁 洛下林園終共住 江南風月會重遊 由來事過多堪惜 何況蘇州勝汝州

江南名郡數蘇杭 寫在殷家三十章 君是旅人猶苦憶 我爲刺史更難忘 境牽吟詠真詩國 興入笙歌好醉鄉 爲念舊遊終一去 扁舟直擬到滄浪

玉芝觀裏王居士 服氣餐霞善養身 夜後不聞龜喘息 秋來唯長鶴精神 容顏盡怪長如故 名姓多疑不是真 貴重榮華輕壽命 知君悶見世間人

朱閣青山高庳齊 與君才子作詩題 傍聞大內笙歌近 下視諸司屋舍低 萬卷圖書天祿上 一條風景月華西 欲知丞相優賢意 百步新廊不蹋泥

宦情牢落年將暮 病假聯緜日漸深 被老相催雖白首 與春無分未甘心 閑停茶椀從容語 醉把花枝取次吟 勞動故人龐閣老 提魚攜酒遠相尋

翠華黃屋未東巡 碧洛青嵩付大臣 地稱高情多水竹 山宜閑望少風塵 龍門即擬爲遊客 金谷先憑作主人 歌酒家家花處處 莫空管領上陽春

地偏坊遠巷仍斜 最近東頭是白家 宿雨長齊鄰舍柳 晴光照出夾城花 春風小榼三升酒 寒食深爐一椀茶 能到南園同醉否 笙歌隨分有些些

小園斑駮花初發 新樂錚摐教欲成 紅萼紫房皆手植 蒼頭碧玉盡家生 高調管色吹銀字 慢拽歌詞唱渭城 不飲一杯聽一曲 將何安慰老心情

高竹籠前無伴侶 亂雞羣裏有風標 低頭乍恐丹砂落 曬翅常疑白雪消 轉覺鸕鷀毛色下 苦嫌鸚鵡語聲嬌 臨風一唳思何事 悵望青田雲水遙

池中此鶴鶴中稀 恐是遼東老令威 帶雪松枝翹膝脛 放花菱片綴毛衣 低迴且向林間宿 奮迅終須天外飛 若問故巢知處在 主人相戀未能歸

可惜鶯啼花落處 一壺濁酒送殘春 可憐月好風涼夜 一部清商伴老身 飽食安眠消日月 閑談冷笑接交親 誰知將相王侯外 別有優游快活人

六纛雙旌萬鐵衣 幷汾舊路滿光輝 青衫書記何年去 紅斾將軍昨日歸 詩作馬蹄隨筆走 獵酣鷹翅伴觥飛 此都莫作多時計 再爲蒼生入紫微

大紅斾引碧幢旌 新拜將軍指點行 戰將易求何足貴 書生難得始堪榮 離筵歌舞花叢散 候騎刀槍雪隊迎 應笑蹉跎白頭尹 風塵唯管洛陽城

素房含露玉冠鮮 紺葉搖風鈿扇圓 本是吳州供進藕 今爲伊水寄生蓮 移根到此三千里 結子經今六七年 不獨池中花故舊 兼乘舊日採花船

金磬玉笙調已久 牙牀角枕睡常遲 朦朧閑夢初成後 宛轉柔聲入破時 樂可理心應不謬 酒能陶性信無疑 起嘗殘酌聽餘曲 斜背銀缸半下帷

晴陽晚照濕煙銷 五鳳樓高天泬寥 野綠全經朝雨洗 林紅半被暮雲燒 龍門翠黛眉相對 伊水黃金線一條 自入秋來風景好 就中最好是今朝

去年八月哭微之 今年八月哭敦詩 何堪老淚交流日 多是秋風搖落時 泣罷幾迴深自念 情來一倍苦相思 同年同病同心事 除却蘇州更是誰

庭草留霜池結冰 黃昏鐘絕凍雲凝 碧氈帳上正飄雪 紅火爐前初炷燈 高調秦箏一兩弄 小花蠻榼二三升 爲君更奏湘神曲 夜就儂來能不能

自從嬌騃一相依 共見楊花七度飛 玳瑁牀空收枕席 琵琶弦斷倚屏幃 人間有夢何曾入 泉下無家豈是歸 墳上少啼留取淚 明年寒食更沾衣

老去親朋零落盡 秋來弦管感傷多 尚書宅畔悲鄰笛 廷尉門前歎雀羅 綠綺窗空分妓女 絳紗帳掩罷笙歌 歡娛未足身先去 爭奈書生薄命何

窮冬月末兩三日 半百年過六七時 龍尾趂朝無氣力 牛頭參道有心期 榮華外物終須悟 老病傍人豈得知 猶被妻兒教漸退 莫求致仕且分司

唯生一女才十二 秪欠三年未六旬 婚嫁累輕何怕老 飢寒心慣不憂貧 紫泥丹筆皆經手 赤紱金章盡到身 更擬踟躕覓何事 不歸嵩洛作閑人

七年囚閉作籠禽 但願開籠便入林 幸得展張今日翅 不能辜負昔時心 人間禍福愚難料 世上風波老不禁 萬一差池似前事 又應追悔不抽簪

心中萬事不思量 坐倚屏風臥向陽 漸覺詠詩猶老醜 豈宜憑酒更麄狂 頭垂白髮我思退 脚蹋青雲君欲忙 只有今春相伴在 花前賸醉兩三場

灞滻風煙函谷路 曾經幾度別長安 昔時蹙促爲遷客 今日從容自去官 優詔幸分四皓秩 祖筵慚繼二疎歡 塵纓世網重重縛 迴顧方知出得難

紫微閣老自多情 白首園公豈要迎 伴我綠槐陰下歇 向君紅斾影前行 綸巾髮少渾欹仄 籃轝肩齊甚穩平 但問主人留幾日 分司賓客去無程

黃鳥無聲葉滿枝 閑吟想到洛城時 惜逢金谷三春盡 恨拜銅樓一月遲 詩境忽來還自得 醉鄉潛去與誰期 東都添箇狂賓客 先報壺觴風月知

明朝欲見琴尊伴 洗拭金桮拂玉徽 君乞曹州刺史替 我拋刑部侍郎歸 倚瘡老馬收蹄立 避箭高鴻盡翅飛 豈料洛陽風月夜 故人垂老得相依

輕衣穩馬槐陰路 漸近東來漸少塵 耳鬧久憎聞俗事 眼明初喜見閑人 昔曾對作承華相 今復連爲博望賓 始信淡交宜久遠 與君轉老轉相親

歸來未及問生涯 先問江南物在耶 引手摩挲青石笋 迴頭點檢白蓮花 蘇州舫故龍頭闇 王尹橋傾雁齒斜 別有夜深惆悵事 月明雙鶴在裴家

未能同隱雲林下 且復相招祿仕間 隨月有錢勝賣藥 終年無事抵歸山 鏡湖水遠何由汎 棠樹枝高不易攀 惆悵八科殘四在 兩人榮鬧兩人閑

行尋甃石引新泉 坐看修橋補釣船 綠竹挂衣涼處歇 清風展簟困時眠 身閑當貴真天爵 官散無憂即地仙 林下水邊無厭日 便堪終老豈論年

不矜軒冕愛林泉 許到池頭一醉眠 已遣平治行藥逕 兼教掃拂釣魚船 應將筆硯隨詩主 定有笙歌伴酒仙 祗候高情無別物 蒼苔石笋白花蓮

不出門來又數旬 將何銷日與誰親 鶴籠開處見君子 書卷展時逢古人 自靜其心延壽命 無求於物長精神 能行便是真修道 何必降魔調伏身

三分鬢髮二分絲 曉鏡秋容相對時 去作忙官應太老 退爲閑叟未全遲 靜中得味何須道 穩處安身更莫疑 若使至今黃綺在 聞吾此語亦分司

日月天衢仰面看 尚淹池鳳滯臺鸞 碧幢千里空移鎮 赤筆三年未轉官 別後縱吟終少興 病來雖飲不多歡 酒軍詩敵如相遇 臨老猶能一據鞍

眼下有衣兼有食 心中無喜亦無憂 正如身後有何事 應向人間無所求 靜念道經深閉目 閑迎禪客小低頭 猶殘少許雲泉興 一歲龍門數度遊

晴教曬藥泥茶竈 閑看科松洗竹林 活計縱貧長淨潔 池亭雖小頗幽深 廚香炊黍調和酒 窗暖安弦拂拭琴 老去生涯祗如此 更無餘事可勞心

天時人事常多故 一歲春能幾處遊 不是塵埃便風雨 若非疾病即悲憂 貧窮心苦多無興 富貴身忙不自由 唯有分司官恰好 閑遊雖老未能休

人少街荒已寂寥 風多塵起重蕭條 上陽落葉飄宮樹 中渡流澌擁渭橋 出早冒寒衣挍薄 歸遲侵黑酒全消 如今不是閑行日 日短天陰坊曲遙

可憐今夜鵝毛雪 引得高情鶴氅人 紅蠟燭前明似晝 青氈帳裏暖如春 十分滿醆黃金液 一尺中庭白玉塵 對此欲留君便宿 詩情酒分合相親

虹梁雁齒隨年換 素板朱欄逐日修 但恨尚書能久別 莫忘州守不頻遊 重移舊柱開中眼 亂種新花擁兩頭 李郭小船何足問 待君乘過濟川舟

山屐田衣六七賢 搴芳蹋翠弄潺湲 九龍潭月落桮酒 三品松風飄管弦 強健且宜遊勝地 清涼不覺過炎天 始知駕鶴乘雲外 別有逍遙地上仙

開元遺曲自淒涼 況近秋天調是商 愛者誰人唯白尹 奏時何處在嵩陽 迴臨山月聲彌怨 散入松風韻更長 子晉少姨聞定怪 人間亦便有霓裳

雞犬喪家分散後 林園失主寂寥時 落花不語空辭樹 流水無情自入池 風蕩醼船初破漏 雨淋歌閣欲傾欹 前庭後院傷心事 唯是春風秋月知

求榮爭寵任紛紛 脫棄金貂祗有君 散員疏去未爲貴 小邑陶休何足云 山色好當晴後見 泉聲宜向醉中聞 主人憶爾爾知否 拋却青雲歸白雲

年顏氣力漸衰殘 王屋中峰欲上難 頂上將探小有洞 喉中須嚥大還丹 河車九轉宜精鍊 火候三年在好看 他日藥成分一粒 與君先去掃天壇

百千萬劫菩提種 八十三年功德林 若不秉持僧行苦 將何報答佛恩深 慈悲不瞬諸天眼 清淨無塵幾地心 每歲八關蒙九授 慇懃一戒重千金

隨宜飲食聊充腹 取次衣裘亦煖身 未必得年非瘦薄 無妨長福是單貧 老龜豈羨犧牲飽 蟠木寧爭桃李春 隨分自安心自斷 是非何用問閑人

世間好物黃醅酒 天下閑人白侍郎 愛向卯時謀洽樂 亦曾酉日放粗狂 醉來枕麴貧如富 身後堆金有若亡 元九計程殊未到 甕頭一醆共誰嘗

常憂到老都無子 何況新生又是兒 陰德自然宜有慶 皇天可得道無知 一園水竹今爲主 百卷文章更付誰 莫慮鵷鶵無浴處 即應重入鳳皇池

五十八翁方有後 靜思堪喜亦堪嗟 一珠甚小還慚蚌 八子雖多不羨鴉 秋月晚生丹桂實 春風新長紫蘭芽 持桮祝願無他語 慎勿頑愚似汝爺

一樹紅桃亞拂池 竹遮松蔭晚開時 非因斜日無由見 不是閑人豈得知 寒地生材遺挍易 貧家養女嫁常遲 春深欲落誰憐惜 白侍郎來折一枝

問予何故獨安然 免被飢寒婚嫁牽 骨肉都盧無十口 糧儲依約有三年 但能斗藪人間事 便是逍遙地上仙 唯恐往還相厭賤 南家飲酒北家眠

玄晏家風黃綺身 深居高臥養精神 性慵無病常稱病 心足雖貧不道貧 竹院君閑銷永日 花亭我醉送殘春 自嫌詩酒猶多興 若比先生是俗人

一曲悲歌酒一尊 同年零落幾人存 世如閱水應堪歎 名是浮雲豈足論 各從仕祿休明代 共感平生知己恩 今日與君重上處 龍門不是舊龍門

洛下林園好自知 江南景物闇相隨 淨淘紅粒罯香飯 薄切紫鱗烹水葵 雨滴篷聲青雀舫 浪搖花影白蓮池 停杯一問蘇州客 何似吳松江上時

卯時偶飲齋時臥 林下高橋橋上亭 松影過窗眠始覺 竹風吹面醉初醒 就荷葉上包魚鮓 當石渠中浸酒缾 生計悠悠身兀兀 甘從妻喚作劉伶

怕寒放嬾日高臥 臨老誰言牽率身 夾幕繞房深似洞 重裀襯枕煖於春 小青衣動桃根起 嫩綠醅浮竹葉新 未裹頭前傾一醆 何如衝雪趂朝人

憶除司馬向江州 及此凡經十五秋 雖在簪裾從俗累 半尋山水是閑遊 謫居終帶鄉關思 領郡猶分邦國憂 爭似如今作賓客 都無一念到心頭

怪石千年應自結 靈泉一帶是誰開 蹙爲宛轉青蛇項 噴作玲瓏白雪堆 赤日旱天長看雨 玄陰臘月亦聞雷 所嗟地去都門遠 不得肩舁每日來

笙歌旖旎曲終頭 轉作離聲滿坐愁 箏怨朱弦從此斷 燭啼紅淚爲誰流 夜長似歲歡宜盡 醉未如泥飲莫休 何況雞鳴即須別 門前風雨冷脩脩

身心安處爲吾土 豈限長安與洛陽 水竹花前謀活計 琴詩酒裏到家鄉 榮先生老何妨樂 楚接輿歌未必狂 不用將金買莊宅 城東無主是春光

樹深藤老竹迴環 石壁重重錦翠斑 俗客看來猶解愛 忙人到此亦須閑 況當霽景涼風後 如在千巖萬壑間 黃綺更歸何處去 洛陽城內有商山

頭風目眩乘衰老 祗有增加豈有瘳 花發眼中猶足怪 柳生肘上亦須休 大窠羅綺看纔辨 小字文書見便愁 必若不能分黑白 却應無悔復無尤

雪擁衡門水滿池 溫爐卯後煖寒時 綠醅新酎嘗初醉 黃紙除書到不知 厚俸自來誠忝濫 老身欲起尚遲疑 應須了却丘中計 女嫁男婚三逕資

津橋東北斗亭西 到此令人詩思迷 眉月晚生神女浦 臉波春傍窈娘堤 柳絲褭褭風繰出 草縷茸茸雨剪齊 報道前驅少呼喝 恐驚黃鳥不成啼

櫻桃廳院春偏好 石井欄堂夜更幽 白粉牆頭花半出 緋紗燭下水平流 閑留賓客嘗新酒 醉領笙歌上小舟 舞袖飄颻櫂容與 忽疑身是夢中遊

掌珠一顆兒三歲 鬢雪千莖父六旬 豈料汝先爲異物 常憂吾不見成人 悲腸自斷非因劒 啼眼加昏不是塵 懷抱又空天默默 依前重作鄧攸身

書報微之晦叔知 欲題崔字淚先垂 世間此恨偏敦我 天下何人不哭兒 蟬老悲鳴拋蛻後 龍眠驚覺失珠時 文章十帙官三品 身後傳誰庇蔭誰

府伶呼喚爭先到 家醞提攜動輙隨 合是人生開眼日 自當年老歛眉時 丹砂鍊作三銖土 玄髮看成一把絲 勞寄新詩遠安慰 不聞枯樹再生枝

喜逢二室遊仙子 厭作三川守土臣 舉手摩挲潭上石 開襟斗藪府中塵 他日終爲獨往客 今朝未是自由身 若言尹是嵩山主 三十六峰應笑人

家池動作經旬別 松竹琴魚好在無 樹暗小巢藏巧婦 渠荒新葉長慈姑 不因車馬時時到 豈覺林園日日蕪 猶喜春深公事少 每來花下得踟躕

衰容禁得無多酒 秋鬢新添幾許霜 縱有風情應淡薄 假如老健莫誇張 興來吟詠從成癖 飲後酣歌少放狂 不爲倚官兼挾勢 因何入得少年場

官橋晴雪曉峩峩 老尹行吟獨一過 紫綬相輝應不惡 白鬚同色復如何 悠揚短景凋年急 牢落衰情感事多 猶賴洛中饒醉客 時時䛏我喚笙歌

獻歲晴和風景新 銅駞街郭暖無塵 府庭共賀三川雪 縣道分行百里春 朱紱洛陽官位屈 青袍長水俸錢貧 有何功德紆金紫 若比同年是幸人

醉來忘渴復忘飢 冠帶形骸杳若遺 耳底齋鐘初過後 心頭卯酒未消時 臨風朗詠從人聽 看雪閑行任馬遲 應被衆疑公事慢 承前府尹不吟詩

南龍興寺春晴後 緩步徐吟繞四廊 老趂風花應不稱 閑尋松雪正相當 吏人引從多乘轝 賓客逢迎少下堂 不擬人間更求事 些些疎嬾亦何妨

天宮高閣上何頻 每上令人耳目新 前日晚登緣看雪 今朝晴望爲迎春 林鶯何處吟箏柱 牆柳誰家曬麴塵 可惜三川虛作主 風光不屬白頭人

自別崔公四五秋 因何臨老轉風流 歸來不說秦中事 歇定唯謀洛下遊 酒面浮花應是喜 歌眉歛黛不關愁 得君更有無厭意 猶恨尊前欠老劉

星河耿耿漏綿綿 月闇燈微欲曙天 轉枕頻伸書帳下 披裘箕踞火爐前 老眠早覺常殘夜 病力先衰不待年 五欲已銷諸念息 世間無境可勾牽

貧窮汲汲求衣食 富貴營營役心力 人生不富即貧窮 光陰易過閑難得 我今幸在窮富間 雖在朝廷不入山 看雪尋花翫風月 洛陽城裏七年閑

秦磨利刀斬李斯 齊燒沸鼎烹酈其 可憐黃綺入商洛 閑臥白雲歌紫芝 彼爲葅醢机上盡 此爲鸞皇天外飛 去者逍遙來者死 乃知禍福非天爲

案頭曆日雖未盡 向後唯殘六七行 牀下酒瓶雖不滿 猶應醉得兩三場 病身不許依年老 拙宦虛教逐日忙 聞健偷閑且勤飲 一杯之外莫思量

雪夜閑遊多秉燭 花時蹔出亦提壺 別來少遇新詩敵 老去難逢舊飲徒 大振威名降北虜 勤行惠化活東吳 不知歌酒騰騰興 得似河南醉尹無

自請假來多少日 五旬光景似須臾 已判到老爲狂客 不分當春作病夫 楊柳花飄新白雪 櫻桃子綴小紅珠 頭風不敢多多飲 能酌三分相勸無

笋老蘭長花漸稀 衰翁相對惜芳菲 殘鶯著雨慵休囀 落絮無風凝不飛 行掇木芽供野食 坐牽蘿蔓挂朝衣 十年分手今同醉 醉未如泥莫道歸

綸閣沈沈無寵命 蘇臺籍籍有能聲 豈唯不得清文力 但恐空傳冗吏名 郎署迴翔何水部 江湖留滯謝宣城 所嗟非獨君如此 自古才難共命爭

吾師道與佛相應 念念無爲法法能 口藏宣傳十二部 心臺照耀百千燈 盡離文字非中道 長住虛空是小乘 少有人知菩薩行 世間只是重高僧

昨日三川新罷守 今年四皓盡分司 幸陪散秩閑居日 好是登山臨水時 家未苦貧常醞酒 身雖衰病尚吟詩 龍門泉石香山月 早晚同遊報一期

青莎臺上起書樓 綠藻潭中繫釣舟 日晚愛行深竹裏 月明多上小橋頭 蹔嘗新酒還成醉 亦出中門便當遊 一部清商聊送老 白鬚蕭颯管弦秋

蹔辭八座罷雙旌 便作登山臨水行 能以忠貞酬重任 不將富貴礙高情 朱門出去簪纓從 絳帳歸來歌吹迎 鞍轡鬧裝光滿馬 何人信道是書生

靖安客舍花枝下 共脫青衫典濁醪 今日洛橋還醉別 金杯翻汙麒麟袍 喧闐夙駕君脂轄 酩酊離筵我藉糟 好去商山紫芝伴 珊瑚鞭動馬頭高

五度龍門點額迴 却緣多藝復多才 貧泥客路黏難出 愁鎖鄉心掣不開 何必更遊京國去 不如且入醉鄉來 吳弦楚調瀟湘弄 爲我殷勤送一杯

白衣居士紫芝仙 半醉行歌半坐禪 今日維摩兼飲酒 當時綺季不請錢 等閑池上留賓客 隨事燈前有管弦 但問此身銷得否 分司氣味不論年

敦詩說禮中軍師 重士輕財大丈夫 常與師徒同苦樂 不教親故隔榮枯 花鈿坐繞黃金印 絲管行隨白玉壺 商皓老狂唯愛醉 時時能寄酒錢無

平陽舊宅少人遊 應是遊人到即愁 布穀鳥啼桃李院 絡絲蟲怨鳳皇樓 臺傾滑石猶殘砌 簾斷珍珠不滿鉤 聞道至今蕭史在 髭鬚雪白向明州

三歲相依在洛都 遊花宴月飽歡娛 惜別笙歌多怨咽 願留軒蓋少踟躕 劒磨光彩依前出 鵬舉風雲逐後驅 從此求閑應不得 更能重醉白家無

珊瑚鞭嚲馬踟躕 引手低蛾索一盂 腰爲逆風成弱柳 面因衝冷作凝酥 銀箆穩篸烏羅帽 花襜宜乘吒撥駒 雪裏君看何所似 王昭君妹寫真圖

海內姑蘇太守賢 恩加章綬豈徒然 賀賓喜色欺杯酒 醉妓歡聲遏管弦 魚珮葺鱗光照地 鶻銜瑞帶勢衝天 莫嫌鬢上些些白 金紫由來稱長年

臘月九日煖寒客 卯時十分空腹杯 玄晏舞狂烏帽落 藍田醉倒玉山頹 貌偷花色老蹔去 歌蹋柳枝春闇來 不爲劉家賢聖物 愁翁笑口大難開

吳苑四時風景好 就中偏好是春天 霞光曙後殷於火 水色晴來嫩似煙 士女笙歌宜月下 使君金紫稱花前 誠知歡樂堪留戀 其奈離鄉已四年

高臥閑行自在身 池邊六見柳條新 幸逢堯舜無爲日 得作羲皇向上人 四皓再除猶且健 三州罷守未全貧 莫愁客到無供給 家醞香濃野菜春

非莊非宅非蘭若 竹樹池亭十畝餘 非道非僧非俗吏 褐裘烏帽閉門居 夢遊信意寧殊蝶 心樂身閑便是魚 雖未定知生與死 其間勝負兩何如

久雨初晴天氣新 風煙草樹盡欣欣 雖當冷落衰殘日 還有陽和暖活身 池色溶溶藍染水 花光燄燄火燒春 商山老伴相收拾 不用隨他年少人

君應怪我朝朝飲 不說向君君不知 身上幸無疼痛處 甕頭正是撇嘗時 劉妻勸諫夫休醉 王姪分疎叔不癡 六十三翁頭雪白 假如醒黠欲何爲

宿酲寂寞眠初起 春意闌珊日又斜 勸我加餐因早笋 恨人休醉是殘花 悶吟工部新來句 渴飲毗陵遠到茶 兄弟東西官職冷 門前車馬向誰家

玉泉南澗花奇怪 不似花叢似火堆 今日多情唯我到 每年無故爲誰開 寧辭辛苦行三里 更與留連飲兩杯 猶有一般辜負事 不將歌舞管弦來

曉服雲英漱井華 寥然身若在煙霞 藥銷日晏三匙飯 酒渴春深一椀茶 每夜坐禪觀水月 有時行醉翫風花 淨名事理人難解 身不出家心出家

昔蒙興化池頭送 今許龍門潭上期 聚散但慙長見念 榮枯安敢道相思 功成名遂來雖久 雲臥山遊去未遲 聞說風情筋力在 只如初破蔡州時

鸞鳳翺翔在寥廓 貂蟬蕭灑出埃塵 致成堯舜昇平代 收得夔龍強健身 拋擲功名還史冊 分張歡樂與交親 商山老皓雖休去 終是留侯門下人

位下才高多怨天 劉兄道勝獨恬然 貧於揚子兩三倍 老過榮公六七年 筆硯莫拋留壓案 簞瓢從陋也銷錢 郡丞自合當優禮 何況夷陵太守賢

樓閣高低樹淺深 山光水色暝沈沈 嵩煙半卷青綃幕 伊浪平鋪綠綺衾 飛鳥滅時宜極目 遠風來處好開襟 誰知不離簪纓內 長得逍遙自在心

須知諸相皆非相 若住無餘却有餘 言下忘言一時了 夢中說夢兩重虛 空花豈得兼求果 陽燄如何更覓魚 攝動是禪禪是動 不禪不動即如如

吉凶禍福有來由 但要深知不要憂 只見火光燒潤屋 不聞風浪覆虛舟 名爲公器無多取 利是身災合少求 雖異匏瓜難不食 大都食足早宜休

魚能深入寧憂釣 鳥解高飛豈觸羅 熱處先爭炙手去 悔時其奈噬臍何 尊前誘得猩猩血 幕上偷安鷰鷰窠 我有一言君記取 世間自取苦人多

向夕搴簾臥枕琴 微涼入戶起開襟 偶因明月清風夜 忽想遷臣逐客心 何處投荒初恐懼 誰人繞澤正悲吟 始知洛下分司坐 一日安閑直萬金

權門要路是身災 散地閑居少禍胎 今日憐君嶺南去 當時笑我洛中來 蟲全性命緣無毒 木盡天年爲不才 大抵吉凶多自致 李斯一去二疎迴

貂冠初別九重門 馬鬣新封四尺墳 薤露歌詞非白雪 旌銘官爵是浮雲 伯倫每置隨身鍤 元亮先爲自祭文 莫道高風無繼者 一千年內有崔君

琵琶師在九重城 忽得書來喜且驚 一紙展看非舊譜 四弦翻出是新聲 蕤賓掩抑嬌多怨 散水玲瓏峭更清 珠顆淚霑金捍撥 紅妝弟子不勝情

上陽宮裏曉鐘後 天津橋頭殘月前 空闊境疑非下界 飄颻身似在寥天 星河隱映初生日 樓閣蔥蘢半出煙 此處相逢傾一醆 始知地上有神仙

月好共傳唯此夜 境閑皆道是東都 嵩山表裏千重雪 洛水高低兩顆珠 清景難逢宜愛惜 白頭相勸強歡娛 誠知亦有來年會 保得晴明強健無

愛菊高人吟逸韻 悲秋病客感衰懷 黃花助興方攜酒 紅葉添愁正滿堦 居士葷腥今已斷 仙郎杯杓爲誰排 媿君相憶東籬下 擬廢重陽一日齋

九燭臺前十二姝 主人留醉任歡娛 翩翻舞袖雙飛蝶 宛轉歌聲一索珠 坐久欲醒還酩酊 夜深初散又踟躕 南山賓客東山妓 此會人間曾有無

促席留歡日未曛 遠坊歸思已紛紛 無妨按轡行乘月 何必逃杯走似雲 銀燭忍拋楊柳曲 金鞍潛送石榴裙 到時常晚歸時早 笑樂三分校一分

與君細話杭州事 爲我留心莫等閑 閭里固宜勤撫恤 樓臺亦要數躋攀 笙歌縹緲虛空裏 風月依稀夢想間 且喜詩人重管領 遙飛一醆賀江山

渺渺錢唐路幾千 想君到後事依然 靜逢竺寺猨偷橘 閑看蘇家女採蓮 故妓數人憑問詢 新詩兩首倩留傳 舍人雖健無多興 老挍當時八九年

洛川汝海封畿接 履道集賢來往頻 一復時程雖不遠 百餘步地更相親 朱門陪宴多投轄 青眼留歡任吐茵 聞道郡齋還有酒 花前月下對何人

妓房匣鏡滿紅埃 酒庫封瓶生綠苔 居士爾時緣護戒 車公何事亦停杯 散齋香火今朝散 開素盤筵後日開 隨意往還君莫怪 坐禪僧去飲徒來

好官病免曾三度 散地歸休已七年 老自退閑非世棄 貧蒙強健是天憐 韋荆南去留春服 王侍中來乞酒錢 便得一年生計足 與君美食復甘眠

移牀避日依松竹 解帶當風挂薜蘿 鈿砌池心綠蘋合 粉開花面白蓮多 久陰新霽宜絲管 苦熱初涼入綺羅 家醞瓶空人客絕 今宵爭奈月明何

適情處處皆安樂 大抵園林勝市朝 煩鬧榮華猶易過 優閑福祿更難銷 自憐老大宜疎散 却被交親歎寂寥 終日相逢不相見 兩心相去一何遙

柳枝謾蹋試雙袖 桑落初香嘗一杯 金屑醅濃吳米釀 銀泥衫穩越娃裁 舞時已覺愁眉展 醉後仍教笑口開 慙媿故人憐寂寞 三千里外寄歡來

離筵莫愴且同歡 共賀新恩拜舊官 屈就商山伴麋鹿 好歸芸閣狎鵷鸞 落星石上蒼苔古 畫鶴廳前白露寒 老監姓名應在壁 相思試爲拂塵看

禍福茫茫不可期 大都早退似先知 當君白首同歸日 是我青山獨往時 顧索素琴應不暇 憶牽黃犬定難追 麒麟作脯龍爲醢 何似泥中曳尾龜

一年年覺此身衰 一日日知前事非 詠月嘲風先要減 登山臨水亦宜稀 子平嫁娶貧中畢 元亮田園醉裏歸 爲報阿連寒食下 與吾釀酒掃柴扉

隨緣逐處便安閑 不入朝廷不住山 心似虛舟浮水上 身同宿鳥寄林間 尚平婚嫁了無累 馮翊符章封却還 處分貧家殘活計 匹如身後莫相關

承華東署三分務 履道西池七過春 歌酒優游聊卒歲 園林蕭灑可終身 留侯爵秩誠虛貴 疏受生涯未苦貧 月俸百千官二品 朝廷雇我作閑人

老來生計君看取 白日遊行夜醉吟 陶令有田唯種黍 鄧家無子不留金 人間榮耀因緣淺 林下幽閑氣味深 煩慮漸消虛白長 一年心勝一年心

風光引步酒開顏 送老消春嵩洛間 朝蹋落花相伴出 暮隨飛鳥一時還 我爲病叟誠宜退 君是才臣豈合閑 可惜濟時心力在 放教臨水復登山

風光煙火清明日 歌哭悲歡城市間 何事不隨東洛水 誰家又葬北邙山 中橋車馬長無已 下渡舟航亦不閑 冢墓纍纍人擾擾 遼東悵望鶴飛還

畫堂三月初三日 絮撲窗紗燕拂簷 蓮子數杯嘗冷酒 柘枝一曲試春衫 階臨池面勝看鏡 戶映花藂當下簾 指點樓南玩新月 玉鉤素手兩纖纖

偶因冷節會嘉賓 況是平生心所親 迎接須衿疏傅老 祗供莫笑阮家貧 杯盤狼籍宜侵夜 風景闌珊欲過春 相對喜歡還悵望 同年只有此三人

岸幘靜言明月夜 匡牀閑臥落花朝 二三月裏饒春睡 七八年來不早朝 濁水清塵難會合 高鵬低鷃各逍遙 眼看又上青雲去 更卜同衾一兩宵

閑泊池舟靜掩扉 老身慵出客來稀 愁應暮雨留教住 春被殘鶯喚遣歸 揭甕偷嘗新熟酒 開箱試著舊生衣 冬裘夏葛相催促 垂老光陰速似飛

青苔地上消殘暑 綠樹陰前逐晚涼 輕屐單衫薄紗帽 淺池平岸庳藤牀 簪纓怪我情何薄 泉石諳君味甚長 徧問交親爲老計 多言宜靜不宜忙

窗間睡足休高枕 水畔閑來上小船 櫂遣禿頭奴子撥 茶教纖手侍兒煎 門前便是紅塵地 林外無非赤日天 誰信好風清簟上 更無一事但翛然

七八年來遊洛都 三分遊伴二分無 風前月下花園裏 處處唯殘个老夫 世事勞心非富貴 人間實事是歡娛 誰能逐我來閑坐 時共酣歌傾一壺

手札八行詩一篇 無由相見但依然 君匡聖主方行道 我事空王正坐禪 支許徒思遊白月 夔龍未放下青天 應須且爲蒼生住 猶去懸車十四年

勸君買取東鄰宅 與我衡門相並開 雲映嵩峰當戶牖 月和伊水入池臺 林園亦要聞閑置 筋力應須及健迴 莫學因循白賓客 欲年六十始歸來

一甕香醪新插芻 雙鬟小妓薄能謳 管弦漸好新教得 羅綺雖貧免外求 世上貪忙不覺苦 人間除醉即須愁 不知此事君知否 君若知時從我遊

上客新從左輔迴 高陽興助洛陽才 已將四海聲名去 又占三春風景來 甲子等頭憐共老 文章敵手莫相猜 鄒枚未用爭詩酒 且飲梁王賀喜杯

紗籠燈下道場前 白日持齋夜坐禪 無復更思身外事 未能全盡世間緣 明朝又擬親杯酒 今夕先聞理管弦 方丈若能來問疾 不妨兼有散花天

林梢隱映夕陽殘 庭際蕭疎夜氣寒 霜草欲枯蟲思急 風枝未定鳥棲難 容衰見鏡同惆悵 身健逢杯且喜歡 應是天教相煖熱 一時垂老與閑宮

齋宮前日滿三旬 酒榼今朝一拂塵 乘興還同訪戴客 解酲仍對姓劉人 病心湯沃寒灰活 老面花生朽木春 若怕平原怪先醉 知君未慣吐車茵

蓬山仙客下煙霄 對酒唯吟獨酌謠 不怕道狂揮玉爵 亦曾乘興解金貂 君稱名士誇能飲 我是愚夫肯見招 賴有伯倫爲醉伴 何愁不解傲松喬

清泠玉韻兩三章 落箔銀鉤七八行 心逐報書懸雁足 夢尋來路繞羊腸 水南地空多明月 山北天寒足早霜 最恨潑醅新熟酒 迎冬不得共君嘗

若無清酒兩三甕 爭向白鬚千萬莖 麴糵銷愁真得力 光陰催老苦無情 凌煙閣上功無分 伏火爐中藥未成 更擬共君何處去 且來同作醉先生

一辭魏闕就商賓 散地閑居八九春 初時被目爲迂叟 近日蒙呼作隱人 冷暖俗情諳世路 是非閑論任交親 應須繩墨機關外 安置疎愚鈍滯身

已收身向園林下 猶寄名於祿仕間 不鍛嵇康彌嬾靜 無金疎傅更貧閑 支分門內餘生計 謝絕朝中舊往還 唯是相君忘未得 時思漢水夢巴山

時泰歲豐無事日 功成名遂自由身 前頭更有忘憂日 向上應無快活人 自去年來多事故 從今日去少交親 宜須數數謀歡會 好作開成第二春

山東纔副蒼生願 川上俄驚逝水波 履道淒涼新第宅 宣城零落舊笙歌 園荒唯有薪堪採 門冷兼無雀可羅 今日相逢偶同到 傷心不是故經過

九十不衰真地仙 六旬猶健亦天憐 今年相遇鶯花月 此夜同歡歌酒筵 四座齊聲和絲竹 兩家隨分鬬金鈿 留君到曉無他意 圖向君前作少年

年顏老少與君同 眼未全昏耳未聾 放醉臥爲春日伴 趂歡行入少年叢 尋花借馬煩川守 弄水偷船惱令公 聞道洛城人盡怪 呼爲劉白二狂翁

龍節對持真可愛 雁行相接更堪誇 兩川風景同三月 千里江山屬一家 魯衛定知連氣色 潘楊亦覺有光華 應憐洛下分司伴 冷宴閑遊老看花

一行弱柳前年種 數尺柔條今日新 漸欲拂他騎馬客 未多遮得上樓人 須教碧玉羞眉黛 莫與紅桃作麴塵 爲報金堤千萬樹 饒伊未敢苦爭春

籃舁出即忘歸舍 柴戶昏猶未掩關 聞客病時慙體健 見人忙處覺心閑 清涼秋寺行香去 和暖春城拜表還 木雁一篇須記取 致身才與不才間

淮南揮手拋紅斾 洛下迴頭向白雲 政事堂中老丞相 制科場裏舊將軍 宮城煙月饒全占 關塞風光請半分 詩酒放狂猶得在 莫欺白叟與劉君

君於覺路深留意 我亦禪門薄致功 未悟病時須去病 已知空後莫依空 白衣臥病嵩山下 皁蓋行春楚水東 誰道三年千里別 兩心同在道場中

誰能嗟歎光陰暮 豈復憂愁活計貧 忽忽不知頭上事 時時猶憶眼中人 早爲良友非交勢 晚接嘉姻不失親 最喜兩家婚嫁畢 一時抽得尚平身

緘題重疊語殷勤 存沒交親自此分 前月使來猶理命 今朝詩到是遺文 銀鉤見晚書無報 玉樹埋深哭不聞 最感一行絕筆字 尚言千萬樂天君

水南水北雪紛紛 雪裏歡遊莫厭頻 日日暗來唯老病 年年少去是交親 碧氈帳暖梅花濕 紅燎爐香竹葉春 今日鄒枚俱在洛 梁園置酒召何人

祿俸優饒官不卑 就中閑適是分司 風光暖助遊行處 雨雪寒供飲宴時 肥馬輕裘還且有 麤歌薄酒亦相隨 微躬所要今皆得 只是蹉跎得校遲

霜鬢莫欺今老矣 一杯莫笑便陶然 陳郎中處爲高戶 裴使君前作少年 顧我獨狂多自哂 與君同病最相憐 月終齋滿誰開素 須擬奇章置一筵

南莊勝處心常憶 借問軒車早晚遊 美景難忘竹廊下 好風爭奈柳橋頭 冰消見水多於地 雪霽看山盡入樓 若待春深始同賞 鶯殘花落却堪愁

謝家別墅最新奇 山展屏風花夾籬 曉月漸沈橋脚底 晨光初照屋梁時 臺頭有酒鶯呼客 水面無塵風洗池 除却吟詩兩閑客 此中情狀更誰知

可憐官職好文詞 五十專城未是遲 曉日鏡前無白髮 春風門外有紅旗 郡中何處堪攜酒 席上誰人解和詩 唯共交親開口笑 知君不及洛陽時

不知楊六逢寒食 作底歡娛過此辰 兜率寺高宜望月 嘉陵江近好遊春 蠻旗似火行隨馬 蜀妓如花坐遶身 不使黔婁夫婦看 誇張富貴向何人

窗明簾薄透朝光 臥整巾簪起下牀 背壁燈殘經宿焰 開箱衣帶隔年香 無情亦任他春去 不醉爭銷得晝長 一部清商一壺酒 與君明日暖新堂

下車書奏龔黃課 動筆詩傳鮑謝風 江郡謳謠誇杜母 洛城歡會憶車公 笛愁春盡梅花裏 簟冷秋生薤葉中 不道蘄州歌酒少 使君難稱與誰同

暮去朝來無歇期 炎涼闇向雨中移 夜長祗合愁人覺 秋冷先應瘦客知 兩幅彩箋揮逸翰 一聲寒玉振清辭 無憂無病身榮貴 何故沈吟亦感時

淒淒苦雨暗銅駞 嫋嫋涼風起漕河 自夏及秋晴日少 從朝至暮悶時多 鷺臨池立窺魚笱 隼傍林飛拂雀羅 賴有杯中神聖物 百憂無奈十分何

賢愚共在浮生內 貴賤同趨羣動間 多見忙時已衰病 少聞健日肯休閑 鷹飢受緤從難退 鶴老乘軒亦不還 唯有風流謝安石 拂衣攜妓入東山

老大多情足往還 招僧待客夜開關 學調氣後衰中健 不用心來鬧處閑 養病未能辭薄俸 忘名何必入深山 與君別有相知分 同置身於木雁間

少時猶不憂生計 老後誰能惜酒錢 共把十千沽一斗 相看七十欠三年 閑徵雅令窮經史 醉聽清吟勝管弦 更待菊黃家醞熟 共君一醉一陶然

玉管清弦聲旖旎 翠釵紅袖坐參差 兩家合奏洞房夜 八月連陰秋雨時 歌臉有情凝睇久 舞腰無力轉帬遲 人間歡樂無過此 上界西方即不知

閑居靜侶偶相招 小飲初酣琴欲調 我正風前弄秋思 君應天上聽雲韶 時和始見陶鈞力 物遂方知盛聖朝 雙鳳栖梧魚在藻 飛沈隨分各逍遙

君方對酒綴詩章 我正持齋坐道場 處處追遊雖不去 時時吟詠亦無妨 霜蓬舊鬢三分白 露菊新花一半黃 惆悵東籬不同醉 陶家明日是重陽

東川已過二三春 南國須求一兩人 富貴大都多老大 歡娛太半爲親賓 如愁翠黛應堪重 買笑黃金莫訴貧 他日相逢一杯酒 尊前還要落梁塵

無限少年非我伴 可憐清夜與誰同 歡娛牢落中心少 親故凋零四面空 紅葉樹飄風起後 白鬚人立月明中 前頭更有蕭條物 老菊衰蘭三兩叢

醉伴騰騰白與劉 何朝何夕不同遊 留連燈下明猶飲 斷送尊前倒即休 催老莫嫌孫稚長 加年須喜鬢毛秋 教他伯道爭存活 無子無孫亦白頭

青氈帳暖喜微雪 紅地爐深宜早寒 走筆小詩能和否 潑醅新酒試嘗看 僧來乞食因留宿 客到開尊便共歡 臨老交親零落盡 希君恕我取人寬

葉覆冰池雪滿山 日高慵起未開關 寒來更亦無過醉 老後何由可得閑 四海故交唯許汝 十年貧健是樊蠻 相思莫忘櫻桃會 一放狂歌一破顏

柳梢黃嫩草芽新 又入開成第四春 近日放慵多不出 少年嫌老可相親 分司吉傅頻過舍 致仕崔卿擬卜鄰 時輩推遷年事到 往還多是白頭人

白髮生來三十年 而今鬚鬢盡皤然 歌吟終日如狂叟 衰疾多時似瘦仙 八戒夜持香火印 三光朝念蘂珠篇 其餘便被春收拾 不作閑遊即醉眠

翩翩白馬稱金羈 領綴銀花尾曳絲 毛色鮮明人盡愛 性靈馴善主偏知 免將妾換慙來處 試使奴牽欲上時 不蹶不驚行步穩 最宜山簡醉中騎

低屏軟褥臥藤牀 舁向前軒就日陽 一足任他爲外物 三杯自要沃中腸 頭風若見詩應愈 齒折仍誇笑不妨 細酌徐吟猶得在 舊遊未必便相忘

十年四海故交親 零落唯殘兩病身 共遣數奇從是命 同教步蹇有何因 眼隨老減嫌長夜 體待陽舒望早春 新樂堂前舊池上 相過亦不要他人

歲陰生計兩蹉跎 相顧悠悠醉且歌 廚冷難留烏止屋 門閑可與雀張羅 病添莊舃吟聲苦 貧欠韓康藥債多 日望揮金賀新命 俸錢依舊又如何

每因齋戒斷葷腥 漸覺塵勞染愛輕 六賊定知無氣色 三尸應恨少恩情 酒魔降伏終須盡 詩債填還亦欲平 從此始堪爲弟子 竺乾師是古先生

近見詩中歎白髮 遙知閫外憶東都 煙霞偷眼窺來久 富貴黏身擺得無 新置林園猶濩落 未終婚嫁且踟躕 應須待到懸車歲 然後東歸伴老夫

閑來對鏡自思量 年貌衰殘分所當 白髮萬莖何所怪 丹砂一粒不曾嘗 眼昏久被書料理 肺渴多因酒損傷 今日逢師雖已晚 枕中治老有何方

鍊盡少年成白首 憶初相識到今朝 昔饒春桂長先折 今伴寒松取後凋 生事縱貧猶可過 風情雖老未全銷 聲華寵命人皆得 若箇如君歷七朝

故紗絳帳舊青氈 藥酒醺醺引醉眠 斗擻弊袍春晚後 摩挲病脚日陽前 行無筋力尋山水 坐少精神聽管弦 拋擲風光負寒食 曾來未省似今年

榮枯憂喜與彭殤 都是人間戲一場 蟲臂鼠肝猶不怪 雞膚鶴髮復何傷 昨因風發甘長往 今遇陽和又小康 還似遠行裝束了 遲迴且住亦何妨

慕賢入室交先定 結援通家好復成 新婦不嫌貧活計 嬌孫同慰老心情 洛橋歌酒今朝散 絳路風煙幾日行 欲識離羣相戀意 爲君扶病出都城

掩戶下簾朝睡足 一聲黃鳥報殘春 披衣岸幘日高起 兩角青衣扶老身 策杖強行過里巷 引杯閑酌伴親賓 莫言病後妨談笑 猶恐多於不病人

連持使節歷專城 獨賀崔侯最慶榮 烏府一拋霜簡去 朱輪四從板輿行 發時止許沙鷗送 到日方乘竹馬迎 唯慮郡齋賓友少 數杯春酒共誰傾

豔陽時節又蹉跎 遲暮光陰復若何 一歲平分春日少 百年通計老時多 多中更被愁牽引 少處兼遭病折磨 賴有銷憂治悶藥 君家濃酎我狂歌

五年三月今朝盡 客散筵空獨掩扉 病共樂天相伴住 春隨樊子一時歸 閑聽鶯語移時立 思逐楊花觸處飛 金帶縋腰衫委地 年年衰瘦不勝衣

玉芽珠顆小男兒 羅薦蘭湯欲罷時 芣苢春來盈女手 梧桐老去長孫枝 慶傳媒氏燕先賀 喜報談家烏預知 明日貧翁具雞黍 應須酬賽引雛詩

化成同軌表清平 恩結連枝感聖明 帝與九齡雖吉夢 山呼萬歲是虛聲 月低儀仗辭蘭路 風引笳簫入柏城 老病龍髯攀不及 東周退傅最傷情

謝玄暉歿吟聲寢 郡閣寥寥筆硯閑 無復新詩題壁上 虛教遠岫列窗間 忽驚歌雪今朝至 必恐文星昨夜還 再喜宣城章句動 飛觴遙賀敬亭山

足疾無加亦不瘳 綿春歷夏復經秋 開顏且酌尊中酒 代步多乘池上舟 幸有眼前衣食在 兼無身後子孫憂 應須學取陶彭澤 但委心形任去留

岸淺橋平池面寬 飄然輕櫂汎澄瀾 風宜扇引開懷入 樹愛舟行仰臥看 別境客稀知不易 能詩人少詠應難 唯憐呂叟時相伴 同把磻溪舊釣竿

夜來攜手夢同遊 晨起盈巾淚莫收 漳浦老身三度病 咸陽草樹八迴秋 君埋泉下泥銷骨 我寄人間雪滿頭 阿衛韓郎相次去 夜臺茫昧得知不

炎涼遷次速如飛 又脫生衣著熟衣 遶壁闇蛩無限思 戀巢寒燕未能歸 須知流輩年年失 莫歎衰容日日非 舊語相傳聊自慰 世間七十老人稀

眼漸昏昏耳漸聾 滿頭霜雪半身風 已將身出浮雲外 猶寄形於逆旅中 觴詠罷來賓閣閉 笙歌散後妓房空 世緣俗念消除盡 別是人間清淨翁

道行無喜退無憂 舒卷如雲得自由 良冶動時爲哲匠 巨川濟了作虛舟 竹亭陰合偏宜夏 水檻風涼不待秋 遙愛翩翩雙紫鳳 入同官署出同遊

衣食支吾婚嫁畢 從今家事不相仍 夜眠身是投林鳥 朝飯心同乞食僧 清唳數聲松下鶴 寒光一點竹間燈 中宵入定跏趺坐 女喚妻呼多不應

衰殘與世日相疎 惠好唯君分有餘 茶藥贈多因病久 衣裳寄早及寒初 交情鄭重金相似 詩韻清鏘玉不如 醉傅狂言人盡笑 獨知我者是尚書

偶因攜酒尋村客 聊復迴車訪薜蘿 且值雪寒相慰問 不妨春暖更經過 翁居山下年空老 我得人間事校多 一種共翁頭似雪 翁無衣食自如何

三十年前草堂主 而今雖在鬢如絲 登山尋水應無力 不似江州司馬時 漸伏酒魔休放醉 猶殘口業未拋詩 君行過到鑪峰下 爲報東林長老知

先生老去飲無興 居士病來閑有餘 猶覺醉吟多放逸 不如禪定更清虛 柘枝紫袖教丸藥 羯鼓蒼頭遣種蔬 却被山僧戲相問 一時改業意何如

長告今朝滿十旬 從茲蕭灑便終身 老嫌手重拋牙笏 病喜頭輕換角巾 疎傅不朝懸組綬 尚平無累畢婚姻 人言世事何時了 我是人間事了人

坊靜居新深且幽 忽疑縮地到滄洲 宅東籬缺嵩峰出 堂後池開洛水流 高下三層盤野徑 沿洄十里汎漁舟 若能爲客烹雞黍 願伴田蘇日日遊

君年殊未及懸車 未合將閑逐老夫 身健正宜金印綬 位高方稱白髭鬚 若論塵事何由了 但問雲心自在無 進退是非俱是夢 丘中闕下亦何殊

且喜同年滿七旬 莫嫌衰病莫嫌貧 已爲海內有名客 又占世間長命人 耳裏聲聞新將相 眼前失盡故交親 尊榮富壽難兼得 閑坐思量最要身

水齋歲久漸荒蕪 自媿甘棠無一株 新酒客來方宴飲 舊堂主在重歡娛 莫言楊柳枝空老 直致櫻桃樹已枯 從我到君十一尹 相看自置府來無

昨日池塘春草生 阿連新有好詩成 花園到處鶯呼入 驄馬遊時客避行 水暖魚多似南國 人稀塵少勝西京 洛中佳境應無限 若欲諳知問老兄

千里歸程三伏天 官新身健馬翩翩 行衝赤日加餐飯 上到青雲穩著鞭 長慶老郎唯我在 客曹故事望君傳 前鴻後雁行難續 相去迢迢二十年

早聞元九詠君詩 恨與盧君相識遲 今日逢君開舊卷 卷中多道贈微之 相看掩淚情難說 別有傷心事豈知 聞道咸陽墳上樹 已抽三丈白楊枝

憲府觸邪峩豸角 璅闈駮正犯龍鱗 那知近地齋居客 忽作深山同宿人 一醆寒燈雲外夜 數杯溫酎雪中春 林泉莫作多時計 諫獵登封憶舊臣

履道西門有弊居 池塘竹樹遶君廬 豪華肥壯雖無分 飽暖安閑即有餘 行竈朝香炊早飯 小園春暖掇新蔬 夷齊黃綺誇芝蕨 比我盤飧恐不如

履道西門獨掩扉 官休病退客來稀 亦知軒冕榮堪戀 其奈田園老合歸 跛鼈難隨騏驥足 傷禽莫趁鳳凰飛 世間認得身人少 今我雖愚亦庶幾

人生變改故無窮 昔是朝官今野翁 久寄形於朱紫內 漸抽身入蕙荷中 無情水任方圓器 不繫舟隨去住風 猶有鱸魚蓴菜興 來春或擬往江東

同爲懶慢園林客 共對蕭條雨雪天 小酌酒巡銷永夜 大開口笑送殘年 久將時背成遺老 多被人呼作散仙 呼作散仙應有以 曾看東海變桑田

榮鬧興多嫌晝短 衰閑睡少覺明遲 當君秉燭銜杯夜 是我停飱服藥時 枕上愁吟堪發病 府中歡笑勝尋醫 明朝強出須謀樂 不擬車公更擬誰

白鬚如雪五朝臣 又值新正第七旬 老過占他藍尾酒 病餘收得到頭身 銷磨歲月成高位 比類時流是幸人 大曆年中騎竹馬 幾人得見會昌春

一別蘇州十八載 時光人事隨年改 不論竹馬盡成人 亦恐桑田半爲海 鶯入故宮含意思 花迎新使生光彩 爲報江山風月知 至今白使君猶在

物華春意尚遲迴 賴有東風晝夜催 寒縋柳腰收未得 暖熏花口噤初開 欲披雲霧聯襟去 先喜瓊琚入袖來 久病長齋詩老退 爭禁年少洛陽才

書意詩情不偶然 苦云夢想在林泉 願爲愚谷煙霞侶 思結空門香火緣 每媿尚書情眷眷 自憐居士病綿綿 不知待得心期否 老挍於君六七年

芳景銷殘暑氣生 感時思事坐含情 無人開口共誰語 有酒迴頭還自傾 醉對數叢紅芍藥 渴嘗一盌綠昌明 春歸似遣鶯留語 好住園林三兩聲

洛景城西塵土紅 伴僧閑坐竹泉東 綠蘿潭上不見日 白石灘邊長有風 熱惱漸知隨念盡 清涼常願與人同 每因毒暑悲親故 多在炎方瘴海中

何處披襟風快哉 一亭臨澗四門開 金章紫綬辭腰去 白石清泉就眼來 自得所宜還獨樂 各行其志莫相咍 禽魚出得池籠後 縱有人呼可更迴

右眼昏花左足風 金箆石水用無功 不如迴念三乘樂 便得浮生百病空 無子同居草庵下 有妻偕老道塲中 何煩更請僧爲侶 月上新歸伴病翁

竹鞋葵扇白綃巾 林野爲家雲是身 山寺每遊多寄宿 都城暫出即經旬 漢容黃綺爲逋客 堯放巢由作外臣 昨日制書臨郡縣 不該愚谷醉鄉人

風清泉冷竹修修 三伏炎天涼似秋 黃犬引迎騎馬客 青衣扶下釣魚舟 衰容自覺宜閑坐 蹇步誰能更遠遊 料得此身終老處 只應林下與灘頭

外翁七十孫三歲 笑指琴書欲遣傳 自念老夫今耄矣 因思稚子更茫然 中郎餘慶鍾羊祜 子幼能文似馬遷 才與不才爭料得 東牀空後且嬌憐

後集寄將何處去 故山迢遞在匡廬 舊僧獨有雲臯在 三二年來不得書 別後道情添幾許 老來筋力又何如 來生緣會應非遠 彼此年過七十餘

四海齊名白與劉 百年交分兩綢繆 同貧同病退閑日 一死一生臨老頭 杯酒英雄君與操 文章微婉我知丘 賢豪雖歿精靈在 應共微之地下遊

今日哭君吾道孤 寢門淚滿白髭鬚 不知箭折弓何用 兼恐脣亡齒亦枯 窅窅窮泉埋寶玉 駸駸落景挂桑榆 夜臺暮齒期非遠 但問前頭相見無

十五年來洛下居 道緣俗累兩何如 迷路心迴因向佛 宦途事了是懸車 全家遁世曾無悶 半俸資身亦有餘 唯是名銜人不會 毘耶長者白尚書

南北東西無所羈 挂冠目在勝分司 探花嘗酒多先到 拜表行香盡不知 炮筍烹魚飽飱後 擁袍枕臂醉眠時 報君一語君應笑 兼亦無心羨保釐

鐵鑿金鎚殷若雷 八灘九石劒稜摧 竹篙桂檝飛如箭 百筏千艘魚貫來 振錫導師憑衆力 揮金退傅施家財 他時相逐西方去 莫慮塵沙路不開

七十三翁旦暮身 誓開險路作通津 夜舟過此無傾覆 朝脛從今免苦辛 十里叱灘變河漢 八寒陰獄化陽春 我身雖歿心長在 闇施慈悲與後人

每來政事堂中宿 共憶華陽觀裏時 日暮獨歸愁米盡 泥深同出借驢騎 交遊今日唯殘我 富貴當年更有誰 彼此相看頭雪白 一杯可合重推辭

整頓衣巾拂淨牀 一瓶秋水一爐香 不論煩惱先須去 直到菩提亦擬忘 朝謁久停收劒珮 宴遊漸罷廢壺觴 世間無用殘年處 祗合逍遙坐道場

詩情書意兩殷勤 來自天南瘴海濱 初覩銀鉤還啓齒 細吟瓊什欲霑巾 鳳池隔絕三千里 蝸舍沈冥十五春 唯有新昌故園月 至今分照兩鄉人

雙金百鍊少人知 縱我知君徒爾爲 望梅閤老無妨渴 畫餅尚書不救飢 白日迴頭看又晚 青雲舉足躡何遲 壯年可惜虛銷擲 遣把閑杯吟詠詩

少年莫笑我蹉跎 聽我狂翁一曲歌 入手榮名取雖少 關心穩事得還多 老慙退馬霑芻秣 高喜歸鴻脫弋羅 官給俸錢天與壽 些些貧病奈吾何

巧者焦勞智者愁 愚翁何喜復何憂 莫嫌山木無人用 大勝籠禽不自由 網外老雞因斷尾 盤中鮮鱠爲吞鉤 誰人會我心中事 冷笑時時一掉頭

二日立春人七日 盤蔬餅餌逐時新 年方吉鄭猶爲少 家比劉韓未是貧 鄉園節歲應堪重 親故歡遊莫厭頻 試作循潮封眼想 何由得見洛陽春

自中風來三歷閏 從懸軍後幾逢春 周南留滯稱遺老 漢上羸殘號半人 薄有文章傳子弟 斷無書札荅交親 餘年自問將何用 恐是人間賸長身

故交海內只三人 二坐巖廊一臥雲 老愛詩書還似我 榮兼將相不如君 百年膠漆初心在 萬里煙霄中路分 阿閣鸞凰野田鶴 何人信道舊同羣

玄元皇帝著遺文 烏角先生仰後塵 金玉滿堂非己物 子孫委蛻是他人 世間盡不關吾事 天下無親於我身 只有一身宜愛護 少教冰炭逼心神

春風秋月攜歌酒 八十年來翫物華 已見曾孫騎竹馬 猶聽侍女唱梅花 入鄉不杖歸時健 出郭乘軺到處誇 兒著繡衣身衣錦 東陽門戶勝滕家

仁風膏雨去隨輪 勝境歡遊到逐身 水驛路穿兒店月 花船棹入女湖春 宣城獨詠窗中岫 柳惲單題汀上蘋 何似姑蘇詩太守 吟詩相繼有三人

送君何處展離筵 大梵王宮大雪天 庾嶺梅花落歌管 謝家柳絮撲金田 亂從紈袖交加舞 醉入籃轝取次眠 却笑召鄒兼訪戴 只持空酒駕空船

三百六旬今夜盡 六十四年明日催 不用歎身隨日老 亦須知壽逐年來 加添雪興憑氈帳 消殺春愁付酒杯 唯恨詩成君去後 紅箋紙卷爲誰開

二年花下爲閑伴 一旦尊前棄老夫 西午橋街行悵望 南龍興寺立踟躕 洛城久住留情否 省騎重歸稱意無 出鎮歸朝但相訪 此身應不離東都

白雪吟詩鈴閣開 故情新興兩裴回 昔經勤苦照書卷 今助歡娛飄酒杯 楚客難酬郢中曲 吳公兼占洛陽才 銅街金谷春知否 又有詩人作尹來

雨露難忘君念重 電泡易滅妾身輕 金刀已剃頭然髮 玉管休吹腸斷聲 新戒珠從衣裏得 初心蓮向火中生 道場夜半香花冷 猶在燈前禮佛名

今朝何事一霑襟 檢得君詩醉後吟 老淚交流風病眼 春箋搖動酒杯心 銀鉤塵覆年年暗 玉樹泥埋日日深 聞道墓松高一丈 更無消息到如今

春衫細薄馬蹄輕 一日遲遲進一程 野棗花含新蜜氣 山禽語帶破匏聲 垂鞭晚就槐陰歇 低倡閑衝柳絮行 忽憶家園須速去 櫻桃欲熟筍應生

蘿襟蕙帶竹皮巾 雖到塵中不染塵 每見俗人多慘澹 惟逢美酒即殷勤 浮雲心事誰能會 老鶴風標不可親 世說三生如不謬 共疑巢許是前身

樓外春晴百鳥鳴 樓中春酒美人傾 路傍花日添衣色 雲裏天風散珮聲 向此高吟誰得意 偶來閑客獨多情 佳時莫起興亡恨 遊樂今逢四海清

一山門作兩山門 兩寺原從一寺分 東澗水流西澗水 南山雲起北山雲 前臺花發後臺見 上界鐘聲下界聞 遙想吾師行道處 天香桂子落紛紛

凌霜遠涉太湖深 雙卷朱旗望橘林 樹樹籠煙疑帶火 山山照日似懸金 行看採掇方盈手 暗覺馨香已滿襟 揀選封題皆盡力 無人不感近臣心

離離朱實綠叢中 似火燒山處處紅 影下寒林沈綠水 光搖高樹照晴空 銀章自竭人臣力 玉液誰知造化功 看取明朝船發後 餘香猶尚逐仁風

貢院離來二十霜 誰知更忝主文場 楊葉縱能穿舊的 桂枝何必愛新香 九重每憶同仙禁 六義初吟得夜光 莫道相知不相見 蓮峰之下欲徵黃

冰霜肌骨稱童年 羽駕何由到俗間 丹竈化金留秘訣 仙宮嗽玉叩玄關 壺中世界青天近 洞裏煙霞白日閑 若許隨師去塵網 願陪鸞鶴向三山

春日遲遲木香閣 窈窕佳人褰繡幕 淋漓玉露滴紫蕤 綿蠻黃鳥窺朱萼 橫漢碧雲歌處斷 滿地花鈿舞時落 樹影參差斜入簷 風動玲瓏水晶箔

寂寥高室古松寒 松下仙人字委鸞 頭垂白髮朝鳴磬 手把青芝夜遶壇 物像自隨塵外滅 真源長向性中看 悠悠萬古皆如此 秋比松枝春比蘭

粉署爲郎四十春 今來名輩更無人 休論世上昇沉事 且鬬樽前見在身 珠玉會應成咳唾 山川猶覺露精神 莫嫌恃酒輕言語 曾把文章謁後塵

三百六十日云終 故鄉還與異鄉同 非唯律變情堪恨 抑亦才疎命未通 何處夜歌銷臘酒 誰家高燭候春風 詩成始欲吟將看 早是去年牽課中

病餘歸到洛陽頭 拭目開眉見白侯 鳳詔恐君今歲去 龍門欠我舊時遊 幾人樽下同歌詠 數盞燈前共獻酬 相對憶劉劉在遠 寒宵耿耿夢長洲

昔年獻賦去江湄 今日行春到却悲 三徑僅存新竹樹 四鄰惟見舊孫兒 壁間潛認偷光處 川上寧忘結網時 更見橋邊記名姓 始知題柱免人嗤

安期何事出雲煙 爲把仙方與世傳 只向人間稱百歲 誰知洞裏過千年 青牛到日迎方朔 丹竈開時共稚川 更說桃源更深處 異花長占四時天

醉來重整華陽巾 搔首驚看白髮新 莫道愁多因病酒 只緣命薄不辭貧 龍魚失水難爲用 龜玉蒙塵未見珍 正是聖朝全盛日 詎知林下有閑人

十年學道困窮廬 空有長才重老儒 功業要當垂永久 利名那得在須臾 山中荆璞誰知玉 海底驪龍不見珠 寄語故人休悵怏 古來賢達事多殊

銜盃誰道易更闌 沈醉歸來不自歡 惆悵後時孤劒冷 寂寥無寐一燈殘 竹窗涼雨鳴秋籟 江郭清砧擣夜寒 多少客懷消不得 臨風搔首浩漫漫

未秋爲別已終秋 咫尺婁江路阻脩 心上惟君知委曲 眼前獨我逐漂流 從來姑息難爲好 到底依棲總是諏 西望家山成浩歎 臨風搔首不勝愁

雨晴江館柳依依 握手那堪此別離 獨鶴孤琴隨遠斾 紅亭綠酒惜分岐 月明野店聞雞早 花暗關城匹馬遲 從夜定知相憶處 東風回首不勝悲

卜築藏修地自偏 尊前詩酒集羣賢 半岩松暝時藏鶴 一枕秋聲夜聽泉 風月謾勞酬逸興 漁樵隨處度流年 南州人物依然在 山水幽居勝輞川

江村搖落暫逢秋 況是聞君獨遠遊 浙水風煙思弔古 楚鄉人物賦登樓 書沈寒鴈雲邊影 夢繞清猨月下愁 念我故人勞碌久 不如投老臥滄洲

異鄉歲晚悵離懷 遊子驅馳媿不才 夜夜砧聲催客去 年年鴈影帶寒來 半林殘葉迎霜落 三徑黃花近節開 幾度無聊倍惆悵 臨風搔首獨興哀

偶來絕頂興無窮 獨有山僧筆最工 綠徑日長袁戶在 紫荃秋晚謝庭空 離花影度湘江月 遺珮香生洛浦風 欲結歲寒盟不去 忘機相對畫圖中

何事離懷入夢頻 貧居寂莫四無鄰 詩因韻險難成律 酒爲愁多不顧身 眼底故人驚歲別 尊前華髮逐時新 十年飄泊如萍跡 一度登臨一悵神

搔首臨風獨倚欄 客邊驚覺歲華殘 栖遲未遇常鋾薦 邂逅寧彈貢禹冠 有興不愁詩韻險 無聊只怕酒杯乾 何如日日長如醉 付與詩人一笑看

悠悠旌斾出東樓 特出仙郎上帝州 劉旻才高能富國 蕭何人傑足封侯 關河弱柳垂金縷 水驛青帘拂畫樓 欲盡故人尊酒意 春風江上暫停舟

別來有路隔仙凡 幾度臨風欲去難 樂道無時忘鶴伴 談玄何日到星壇 山中勝景常留客 林下清風好煉丹 使我浮生塵鞅脫 相從應得一盤桓

林間曲徑掩衡茅 遶屋青青翡翠梢 一枕秋聲鸞舞月 半窗雲影鶴歸巢 曾聞賈誼陳奇策 肯學楊雄賦解嘲 我有清風高節在 知君不負歲寒交

落落長才負不羈 中原回首益堪悲 英雄此日誰能薦 聲價當時衆所推 一代高風留異國 百年遺跡剩殘碑 經過詞客空惆悵 落日寒煙賦黍離

錦袍日暖耀冰蠶 上客陪遊酒半酣 笑拂吟鞭邀好興 醉欹烏帽逞雄談 樓前弱柳搖金縷 林外遙山隔翠嵐 正是太平行樂處 春風花下且停驂

羽衣縹緲拂塵囂 悵別河梁贈柳條 閬苑雲深孤鶴逈 蓬萊天近一身遙 香浮寶輦仙風潤 花落瑤壇絳雨消 自是長生林下客 也陪鴛鷺入清朝

山中舊宅四無鄰 草淨雲和逈絕塵 神棗胡麻能飯客 桃花流水蔭通津 星壇火伏煙霞暝 林壑春香鳥雀馴 若使凡緣終可脫 也應從此度閑身

爲客囊無季子金 半生踪跡任浮沈 服勤因念劬勞重 思養徒懷感慨深 島外斷雲凝遠日 天涯芳草動愁心 家林千里遙相憶 幾度停車一悵吟

搔首驚聞楚些歌 拂衣歸去淚懸河 劬勞常想三春恨 思養其如寸草何 淛水夢懷千里遠 蘇臺愁望白雲多 傷心獨有黃堂客 幾度臨風詠蓼莪

千里雲山戀舊遊 寒窗涼雨夜悠悠 浮亭花竹頻勞夢 別路風煙半是愁 芳草傍人空對酒 流年多病倦登樓 一杯重向樽前醉 莫遣相思累白頭

十年學道苦勞神 贏得尊前一病身 天上故人皆自貴 山中明月獨相親 客心淡泊偏宜靜 吾道從容不厭貧 幾度臨風一回首 笑看華髮及時新

舊日儀容只宛然 笑談不覺度流年 凡緣未了嗟無子 薄命能孤不怨天 一醉便同塵外客 百杯疑是酒中仙 人生隨處堪爲樂 管甚秋香滿鬢邊

世路紅塵懶步趨 長年結屋傍巖隅 獨留鄉井誠非隱 老向山林不自愚 肯信白圭終在璞 誰憐滄海竟遺珠 閑來撫景窮吟處 尊酒臨風不自娛

滿頭華髮向人垂 長逝音容逈莫追 先壠每懷風木夜 畫堂無復綵衣時 停車遙望孤雲影 翹首驚看弔鶴悲 獨有賢人崇孝義 傷心共詠蓼莪詩

蘿屋蕭蕭事事幽 臨風搔首遠凝眸 東園松菊存遺業 晚景桑榆樂舊遊 吟對清尊江上月 笑談華髮鏡中秋 牀頭濁酒時時漉 上客相過一任留

草堂寂寂景偏幽 到此令人一縱眸 松菊寒香三徑晚 桑榆煙景兩淮秋 近山紅葉堆林屋 隔浦青帘拂畫樓 終日忘情能自樂 清尊應得遣閑愁

長年樂道遠塵氛 靜築藏修學隱淪 吟對琴樽庭下月 笑看花木檻前春 閑來欲著登山屐 醉裏還披漉酒巾 林壑能忘軒冕貴 白雲黃鶴好相親

青山重疊巧裁攢 引水流泉夜激湍 嵐鎖巖扉清晝瞑 雲歸松壑翠陰寒 不因李相門前見 曾向袁生畫裏看 老我不堪詩思杳 幾回吟倚曲欄干

蕭蕭行李上征鞍 滿目離情欲去難 客裏故人尊酒別 天涯遊子弊裘寒 官橋楊柳和愁折 驛路梅花帶雪看 重到京華舊遊處 春風佳麗好盤桓

故人爲客上神州 傾蓋相逢感昔遊 屈指年華嗟遠別 對牀風雨話離愁 清樽不負花前約 白髮驚看鏡裏秋 此際那堪重分手 緣波芳草暫停舟

寂寥荒館閉閑門 苔徑陰陰屐少痕 白髮顛狂塵夢斷 青氈泠落客心存 高山流水琴三弄 明月清風酒一樽 醉後曲肱林下臥 此生榮辱不須論

蕭蕭華髮滿頭生 深遠蓬門倦送迎 獨喜冥心無外慕 自憐知命不求榮 閑情欲賦思陶令 臥病和人問馬卿 林下貧居甘困守 儘教城市不知名

長庚烈烈獨遙天 盛世應知降謫仙 月裏昔曾分兔藥 人間今喜得椿年 文章政事追先達 冠蓋聲華羨昔賢 尊酒與君稱壽畢 春風入醉綺羅筵

碧溪流水泛桃花 樹繞天台逈不賒 洞裏無塵通客境 人間有路入仙家 雞鳴犬吠三山近 草靜雲和一徑斜 此地不知何處去 暫留瓊珮臥煙霞

秋江煙景晚蒼蒼 江上離人促去航 千里一官嗟獨往 十年雙髩付三霜 雲迷樓曲親庭遠 夢遶通山客路長 不必臨風悲冷落 古來白首尚爲郎

江上西風一櫂歸 故人此別會應稀 清朝盡道無遺逸 當路誰曾訪少微 謾有才華嗟未達 閑尋鷗鳥暫忘機 臨岐不用空惆悵 未必新豐老布衣

東湖煙水浩漫漫 湘浦秋聲入夜寒 風外暗香飄落粉 月中清影無離鸞 多情袁尹頻移席 有道喬仙獨倚闌 幾度篝簾相對處 無邊詩思到吟壇

山中地僻好藏修 寂寂幽居架小樓 雲樹四圍當戶瞑 煙嵐一帶隔簾浮 舉杯對月邀詩興 撫景令人豁醉眸 我亦人間肥遁客 也將蹤跡寄林丘

白雲深鎖沃州山 冠蓋登臨衆仰攀 松徑風清聞鶴唳 曇花香瞑見僧還 玄機隱隱應難覺 塵事悠悠了不關 興盡凡緣因未晚 裴回依舊到人間

山房寂寂蓽門開 此日相期社友來 雅興共尋方外樂 新詩爭羨郢中才 茶煙褭褭籠禪榻 竹影蕭蕭掃徑苔 醉後不知明月上 狂歌直到夜深回

了然塵事不相關 錫杖時時獨看山 白髮任教雙鬢改 黃金難買一生閑 不留活計存囊底 贏得詩名滿世間 自笑微軀長碌碌 幾時來此學無還

曾向幽亭一榻分 清風滿座絕塵氛 丹山鳳泣鉤簾聽 滄海龍吟對酒聞 漠漠瞑陰籠砌月 盈盈寒翠動湘雲 歲寒高節誰能識 獨有王猷愛此君

故人千里隔天涯 幾度臨風動遠思 賈誼上書曾伏闕 仲舒陳策欲匡時 高風落落誰同調 往事悠悠我獨悲 何日歸來話疇昔 一樽重敘舊襟期

朔風獵獵慘寒沙 關月寥寥咽暮笳 放逐一心終去國 驅馳千里未還家 青蠅點玉原非病 滄海遺珠世所嗟 直道未容淹屈久 暫勞踪跡寄天涯

新卜幽居地自偏 士林爭羨使君賢 數椽瀟灑臨溪屋 十畝膏腴附郭田 流水斷橋芳草路 淡煙疎雨落花天 秋成準擬重來此 沈醉何妨一榻眠

僧家勝景瞰平川 霧重嵐深馬不前 宛轉數聲花外鳥 往來幾葉渡頭船 青山遠隔紅塵路 碧殿深籠綠樹煙 聞道此中堪遁跡 肯容一榻學逃禪

渡口潮平促去舟 莫辭尊酒暫相留 弟兄聚散雲邊鴈 踪跡浮沈水上鷗 千里好山青入楚 幾家深樹碧藏樓 知君此去情偏切 堂上椿萱雪滿頭

穿屋穿牆不知止 爭樹爭巢入營死 林間公子夾彈弓 一丸致斃花叢裏 小口黃雛未有知 青天不解高高飛 虞人設網當要路 白日啾嘲禍萬機

旌旗閃閃搖天末 長笛橫吹虜塵闊 跨下嘶風白練獰 腰間切玉青蛇活 擊革摐金燧牛尾 犬羊兵敗如山死 九泉寂寞葬秋蟲 濕雲荒草啼秋思

紫錦紅囊香滿風 金鸞玉軾搖丁冬 沙鷗白羽翦晴碧 野桃紅豔燒春空 芳草緜延鏁平地 壠蝶雙雙舞幽翠 鳳葉龍吟白日長 落花聲底仙娥醉

庾公念病宜清暑 遣向僧家占上方 月光似水衣裳濕 松氣如秋枕簟涼 幸以薄才當客次 無因弱羽逐鸞翔 何由一示雲霄路 腸斷星星兩鬢霜

千年冤魄化爲禽 永逐悲風叫遠林 愁血滴花春豔死 月明飄浪冷光沈 凝成紫塞風前淚 驚破紅樓夢裏心 腸斷楚詞歸不得 劒門迢遰蜀江深

致齋分直宿南宮 越石盧諶此夜同 位極班行猶念舊 名題章奏亦從公 曾驅爪士三邊靜 新贈髯參六義窮 竟夕文昌知有月 可憐如在庾樓中

直繼先朝衛與英 能移孝友作忠貞 劒門失險曾縛虎 淮水安流緣斬鯨 黃閣碧幢惟是儉 三公二伯未爲榮 惠連忽贈池塘句 又遣羸師破膽驚

初還相印罷戎旃 獲守皇居在紫煙 妄比酇侯功蔑爾 每懷疏傅意悠然 應將半俸霑閭里 料入中條訪洞天 十載別離那可道 倍令驚喜見來篇

子有雄文藻思繁 齠年射策向金門 前隨鸞鶴登霄漢 却望風沙走塞垣 獨憶忘機陪出處 自憐何力繼飛翻 那堪兩地生離緒 蓬戶長扃行旅喧

不知仙客占青春 肌骨纔教稱兩旬 俗眼暫驚相見日 疑心未測幾時人 閑推甲子經何代 笑說浮生老此身 殘藥儻能沾朽質 願將霄漢永爲鄰

此花南地知難種 慚愧僧閑用意栽 海燕解憐頻睥睨 胡蜂未識更徘徊 虛生芍藥徒勞妒 羞殺玫瑰不敢開 惟有數苞紅蕚在 含芳只待舍人來

宿雨初收晚吹繁 秋光極目自銷魂 煙山北下歸遼海 鴻鴈南飛出薊門 只恨無功書史籍 豈悲臨老事戎軒 唯懷藥餌蠲衰病 爲惜餘年報主恩

千騎風生大斾舒 春江重到武侯廬 共懸龜印銜新綬 同憶鱣庭訪舊居 取履橋邊啼鳥換 釣璜溪畔落花初 今來却笑臨邛客 入蜀空馳使者車

東望滄溟路幾重 無因白首更相逢 已悲泉下雙琪樹 又惜天邊一臥龍 人事升沉纔十載 宦遊漂泊過千峰 思君遠寄西山藥 歲暮相期向赤松

嶺水爭分路轉迷 桄榔椰葉暗蠻溪 愁衝毒霧逢虵草 畏落沙蟲避燕泥 五月畬田收火米 三更津吏報潮雞 不堪腸斷思鄉處 紅槿花中越鳥啼

甘露花香不再持 遠公應怪負前期 青蠅豈獨悲虞氏 黃犬應聞笑李斯 風雨瘴昏蠻日月 煙波魂斷惡溪時 嶺頭無限相思淚 泣向寒梅近北枝

遠謫南荒一病身 停舟暫弔汨羅人 都緣靳尚圖專國 豈是懷王厭直臣 萬里碧潭秋景靜 四時愁色野花新 不勞漁父重相問 自有招魂拭淚巾

深院梧桐夾金井 上有轆轤青絲索 美人清晝汲寒泉 寒泉欲上銀缾落 迢迢碧甃千餘尺 竟日倚闌空歎息 惆悵不來照明鏡 却掩洞房抱寂寂

山上朅來採新茗 新花亂發前山頂 瓊英動搖鍾乳碧 業業高下隨崖嶺 未必蓬萊有仙藥 能向鼎中雲漠漠 越甌遙見裂鼻香 欲覺身輕騎白鶴

舜德堯仁化犬戎 許提河隴欵皇風 指揮貙武皆神算 恢拓乾坤是聖功 四帥有征無汗馬 七關雖戍已弢弓 天留此事還英主 不在他年在大中

宮鶯報曉瑞煙開 三島靈禽拂水迴 橋轉彩虹當綺殿 艦浮花鷁近蓬萊 草承香輦王孫長 桃豔仙顏阿母栽 簪筆此時方侍從 却思金馬笑鄒枚

月當銀漢玉繩低 深聽簫韶碧落齊 門壓紫垣高綺樹 閣連青瑣近丹梯 墨宣外渥催飛詔 草布深恩促換題 明日獨歸花路遠 可憐人世隔雲霓

春風上苑開桃李 詔許看花入御園 香徑草中迴玉勒 鳳皇池畔泛金樽 綠絲垂柳遮風暗 紅藥低叢拂砌繁 歸繞曲江煙景晚 未央明月鎖千門

白榆星底開紅甲 珠樹宮中長紫霄 丹彩結心纔辨質 碧枝抽葉乍成條 羽衣道士偷玄圃 金簡真人護玉苗 長帶九天餘雨露 近來蔥翠欲成喬

龍沙江尾抱鍾陵 水郭村橋晚景澄 江對楚山千里月 郭連漁浦萬家燈 省拋雙斾辭榮寵 遽落丹霄起愛憎 惆悵舊遊同草露 却思恩顧一霑膺

江風不定半晴陰 愁對花時盡日吟 孤棹自遲從蹭蹬 亂帆爭疾競浮沈 一身累困懷千載 百口無虞貴萬金 空闊遠看波浪息 楚山安穩過雲岑

沙洲月落宿禽驚 潮起風微曉霧生 黃鶴浪明知上信 黑龍山暗避前程 火旗似辨吳門戍 水驛遙迷楚塞城 蕭索更看江葉下 兩鄉俱是宦遊情

山城小閣臨青嶂 紅樹蓮宮接薜蘿 斜日半巖開古殿 野煙浮水掩輕波 菊迎秋節西風急 雁引砧聲北思多 深夜獨吟還不寐 坐看凝露滿庭莎

西園到日栽桃李 紅白低枝拂酒杯 繁豔只愁風處落 醉筵多就月中開 勸人莫折憐芳早 把燭頻看畏曉催 聞道數年深草露 幾株猶得近池臺

未登崖谷尋丹竈 且歷軒窗看壁題 那遇八公生羽翼 空悲七子委塵泥 舊壇無復翔雲鶴 廢壘曾經振鼓鼙 點檢遺編盡朝菌 應難求望一刀圭

匪將履尾求兢惕 那效探雛所患爭 當路絕羣嘗誡暴 爲猫驅獮亦先迎 每推至化宣余力 豈用潛機害爾生 休逐豺狼止貪戾 好爲仁獸答皇明

罷分符竹作閑官 舟凍肥河擬棹難 食蘗苦心甘處困 飲冰持操敢辭寒 夜燈空應漁家火 朝食還依雁宿灘 西奏血誠遙稽首 乞容歸病老江干

淮陽效理空多病 疎受辭榮豈戀班 陳力不任趨北闕 有家無處寄東山 疲驂豈念前程稅 倦鳥安能待暮還 珍重八公山下叟 不勞重淚更追攀

垂陰敢慕甘棠葉 附幹將呈瑞木符 十步蘭茶同秀彩 萬年枝葉表皇圖 芟夷不及知無患 雨露曾霑自不枯 好住孤根託桃李 莫令從此混樵蘇

南山白額同馴擾 亦變仁心去殺機 不競牛甘令買患 免遭狐假妄憑威 渡河豈適他邦害 據谷終無暴物非 爾效騶虞護生草 豈徒柔伏在淮淝

休爲建隼臨淝守 轉作垂絲入洛人 罷閱舊林三載籍 又開新曆四年春 雲遮北雁愁行客 柳起東風慰病身 漸喜雪霜消解盡 得隨風水到天津

東風百里雪初晴 淝口冰開好濯纓 野老擁途知意重 病夫拋郡喜身輕 人心莫厭如弦直 淮水長憐似鏡清 回首夕嵐山翠遠 楚郊烟樹隱襄城

山凝翠黛孤峰迥 淮起銀花五兩高 天外綺霞迷海鶴 日邊紅樹豔仙桃 岸驚目眩同奔馬 浦溢心疑覩抃鼇 寄謝雲帆疾飛鳥 莫誇迴雁卷輕毛

菱歌罷唱鷁舟迴 雪鷺銀鷗左右來 霞散浦邊雲錦截 月昇湖面鏡波開 魚驚翠羽金鱗躍 蓮脫紅衣紫菂摧 淮口值春偏悵望 數株臨水是寒梅

青莎滿地無三徑 白髮緣頭忝四人 官職謬齊商嶺客 姓名那重漢廷臣 聖朝寡罪容衰齒 愚叟多慙未退身 惟有門人憐鈍拙 勸教沈醉洛陽春

龍樓寄引簪裾客 鳳闕陪趨朔望朝 疎受杜門期脫屣 買臣歸邸忽乘軺 印封龜紐知頒爵 冠飾蟬緌更珥貂 飛詔寵榮歡里舍 豈徒斑白與垂髫

鞏樹翻紅秋日斜 水分伊洛照餘霞 弓開後騎低初月 鶚駐前旌拂暮鴉 閨信坐遲青玉案 弄兒閑望白羊車 今來憶事涼風晚 烟浦空悲黃菊花

江橫渡闊烟波晚 潮過金陵落葉秋 嘹唳塞鴻經楚澤 淺深紅樹見揚州 夜橋燈火連星漢 水郭帆檣近斗牛 今日市朝風俗變 不須開口問迷樓

嚴城畫角三聲閉 清宴金樽一夕同 銀燭坐隅聽子夜 寶箏筵上起春風 酒徵舊對慙衰質 曲換新詞感上宮 淮海一從雲雨散 杳然俱是夢魂中

日衝海浪翻銀屋 江轉秋波走雪山 青嶂迥開蹲虎戍 碧流潛伏躍龍關 地分吳楚星辰內 水迫滄溟宇宙間 焚却戍船無戰伐 使知風教被烏蠻

昔年從宦干戈地 黃綬青春一魯儒 弓犯控弦招武旅 劒當抽匣問狂夫 帛書投筆封魚腹 玄髮衝冠捋虎鬚 談笑謝金何所媿 不爲偷買用兵符

樓高雉堞千師壘 峰拔驚波萬壑攢 山絕地維消虎踞 水浮天險尚龍盤 蜃噓雲拱飛江島 鼇噴仙巖隔海瀾 長對碧波臨古渡 幾經風月與悲歡

故山一別光陰改 秋露清風歲月多 松下壯心年少去 池邊衰影老人過 白雲生滅依巖岫 青桂榮枯託薜蘿 惟有此身長是客 又驅旌斾寄煙波

羽毛似雪無瑕點 顧影秋池舞白雲 閑整素儀三島近 迴飄清唳九霄聞 好風順舉應摩日 逸翮將成莫戀羣 凌勵坐看空碧外 更憐鳧鷺老江濆

翠巖幽谷高低寺 十里松風碧嶂連 開盡春花芳草澗 徧通秋水月明泉 石文照日分霞壁 竹影侵雲拂暮煙 時有猨猱擾鍾磬 老僧無復得安禪

人煙不隔江城近 水石雖清海氣深 波動只觀羅剎相 靜居難識梵王心 魚扃晝鎖龍宮寶 雁塔高摩欲界金 近日尤聞重雕飾 世人遙禮二檀林

戎容罷引旌旗卷 朱戶褰開雉堞高 山聳翠微連郡閣 地臨滄海接靈鼇 坐疑許宅驅雞犬 笑類樊妻化羽毛 惆悵桂枝零落促 莫思方朔種仙桃

海榴亭早開繁蘂 光照晴霞破碧煙 高近紫霄疑菡萏 迥依江月半嬋娟 懷芳不作翻風豔 別萼猶含泣露妍 搖落舊叢雲水隔 不堪行坐數流年

烏盈兔缺天涯迥 鶴背松梢拂檻低 湖鏡坐隅看匣滿 海濤生處辨雲齊 夕嵐明滅江帆小 煙樹蒼茫客思迷 蕭索感心俱是夢 九天應共草萋萋

杜鵑如火千房拆 丹檻低看晚景中 繁豔向人啼宿露 落英飄砌怨春風 早梅昔待佳人折 好月誰將老子同 惟有此花隨越鳥 一聲啼處滿山紅

爲憐湖水通宵望 不學樊楊却月樓 惟待素規澄滿鏡 莫看纖魄挂如鉤 卷簾方影侵紅燭 繞竹斜暉透碧流 蕭瑟曉風聞木落 此時何異洞庭秋

綠波春水湖光滿 丹檻連楹碧嶂遙 蘭鷁對飛漁棹急 彩虹翻影海旗搖 鬬疑斑虎歸三島 散作遊龍上九霄 鼉鼓若雷爭勝負 柳堤花岸萬人招

銀地溪邊遇衲師 笑將花宇指潛知 定觀玄度生前事 不道靈山別後期 真相有無因色界 化城興滅在蓮基 好令滄海龍宮子 長護金人舊浴池

削平水土窮滄海 畚鍤東南盡會稽 山擁翠屏朝玉帛 穴通金闕架雲霓 秘文鏤石藏青壁 寶檢封雲化紫泥 清廟萬年長血食 始知明德與天齊

寺深松桂無塵事 地接荒郊帶夕陽 啼鳥歇時山寂寂 野花殘處月蒼蒼 絳紗凝焰開金像 清梵銷聲閉竹房 丘壠漸平連茂草 九原何處不心傷

一峰凝黛當明鏡 十仞喬松倚翠屏 秋月滿時侵兔魄 素波搖處動龜形 舊深崖谷藏仙島 新結樓臺起佛扃 不學大蛟憑水怪 等閑雪雨害生靈

綠荷舒卷涼風曉 紅萼開縈紫菂重 游女漢臯爭笑臉 二妃湘浦竝愁容 自含秋露貞姿結 不競春妖冶態穠 終恐玉京仙子識 却將歸種碧池峰

江城霧歛輕霜早 園橘千株欲變金 朱實摘時天路近 素英飄處海雲深 懼同枳棘愁遷徙 每抱馨香委照臨 憐爾結根能自保 不隨寒暑換貞心

最深城郭在人煙 疑借壺中到梵天 巖樹桂花開月殿 石樓風鐸繞金仙 地無塵染多靈草 室鑒真空有定泉 應是法宮傳覺路 使無煩惱見青蓮

開花占得春光早 雪綴雲裝萬萼輕 凝豔拆時初照日 落英頻處乍聞鶯 舞空柔弱看無力 帶月蔥蘢似有情 多事東風入閨闥 盡飄芳思委江城

薔薇繁豔滿城陰 爛熳開紅次第深 新蘂度香翻宿蝶 密房飄影戲晨禽 竇閨織婦慙詩句 南國佳人怨錦衾 風月寂寥思往事 暮春空賦白頭吟

東南舊美凌霜操 五月凝陰入坐寒 煙惹翠梢含玉露 粉開春籜聳琅玕 莫令戲馬童兒見 試引爲龍道士看 知爾結根香實在 鳳皇終擬下雲端

石橋峰上栖玄鶴 碧闕巖邊蔭羽人 冰葉萬條垂碧實 玉珠千日保青春 月中泣露應同浥 澗底侵雲尚有塵 徒使茯苓成琥珀 不爲松老化龍鱗

海邊佳樹生奇彩 知是仙山取得栽 瓊蘂籍中聞閬苑 紫芝圖上見蓬萊 淺深芳萼通宵換 委積紅英報曉開 寄語春園百花道 莫爭顏色泛金杯

煙波野寺經過處 水國蒼茫夢想中 雲散浦間江月迥 日曛洲渚海潮通 坐看魚鳥沈浮遠 靜見樓臺上下同 聞道化城方便喻 只應從此到龍宮

靈汜橋邊多感傷 分明湖派繞迴塘 岸花前後聞幽鳥 湖月高低怨綠楊 能促歲陰惟白髮 巧乘風馬是春光 何須化鶴歸華表 却數凋零念越鄉

嵐光花影繞山陰 山轉花稀到碧潯 傾國美人妖豔遠 鑿山良冶鑄鑪深 凌波莫惜臨妝面 瑩鍔當期出匣心 應是蛟龍長不去 若耶秋水尚沈沈

海隅布政慙期月 江上霑巾媿萬人 休按簿書懲黠吏 未齊風俗昧良臣 壺冰自潔中無玷 鏡水非求下見鱗 清夜佛宮觀色相 却歸前老更前身

海潮晚上江風急 津吏篙師語默齊 傾手奉觴看故老 擁流爭拜見孩提 慙非杜母臨襄峴 自鄙朱翁別會稽 漸舉雲帆煙水闊 杳然鳧雁各東西

臨平水竭蒹葭死 里社蕭條旅館秋 嘗歎晉郊無乞糴 豈忘吳俗共分憂 野悲揚目稱嗟食 林極翳桑顧所求 苛政尚存猶惕息 老人偷拜擁前舟

秋山古寺東西遠 竹院松門悵望同 幽鳥靜時侵徑月 野煙消處滿林風 塔分朱雁餘霞外 剎對金螭落照中 官備散寮身却累 往來慙謝二蓮宮

江雲斷續草綿連 雲隔秋波樹覆煙 飄雪荻花鋪漲渚 變霜楓葉卷平田 雀愁化水喧斜日 鴻怨驚風叫暮天 因問館娃何所恨 破吳紅臉尚開蓮

十層花宇真毫相 數仞峰巒閟月扉 攢立寶山中色界 散周香海小輪圍 坐隅咫尺窺巖壑 窗外高低辨翠微 難保爾形終不轉 莫令偷拂六銖衣

伯鸞憔悴甘飄寓 非向囂塵隱姓名 鴻鵠羽毛終有志 素絲琴瑟自諧聲 故橋秋月無家照 古井寒泉見底清 猶有餘風未磨滅 至今鄉里重和鳴

一株繁豔春城盡 雙樹慈門忍草生 愁態自隨風燭滅 愛心難逐雨花輕 黛消波月空蟾影 歌息梁塵有梵聲 還似錢塘蘇小小 祗應迴首是卿卿

碧峰依舊松筠老 重得經過已白頭 俱是海天黃葉信 兩逢霜節菊花秋 望中白鶴憐歸翼 行處青苔恨昔遊 還向窗間名姓下 數行添記別離愁

香燈寂莫網塵中 煩惱身須色界空 龍鉢已傾無法雨 虎牀猶在有悲風 定心池上浮泡沒 招手巖邊夢幻通 深夜月明松子落 儼然聽法侍生公

素沙見底空無色 青石潛流暗有聲 微渡竹風涵淅瀝 細浮松月透輕明 桂凝秋露添靈液 茗折香芽泛玉英 應是梵宮連洞府 浴池今化醒泉清

翠條盈尺憐孤秀 植向西窗待月軒 輕剪綠絲秋葉暗 密扶纖幹夏陰繁 故山手種空懷想 溫室心知不敢言 看爾拂雲今得地 莫隨陵谷改深根

浦邊梅葉看凋落 波上雙禽去寂寥 吹管曲傳花易失 織文機學羽難飄 雪欺春早摧芳蕚 隼勵秋深拂翠翹 繁豔彩毛無處所 盡成愁歎別谿橋

昔人別館淹留處 卜築東山學謝家 業桂半空摧枳棘 曲池平盡隔煙霞 重開漁浦連天月 更種春園滿地花 依舊秋風還寂莫 數行衰柳宿啼鴉

江城物候傷心地 遠寺經過禁火辰 芳草壠邊迴首客 野花叢裏斷腸人 紫荆繁豔空門晝 紅藥深開古殿春 歎息光陰催白髮 莫悲風月獨霑巾

龍形江影隔雲深 虎勢山光入浪沈 潮蹙海風驅萬里 日浮天塹洞千尋 衆峰作限橫空碧 一柱中維徹底金 還叱檝師看五兩 莫令辜負濟川心

鶴栖峰下青蓮宇 花發江城世界春 紅照日高殷奪火 紫凝霞曙瑩銷塵 每思載酒悲前事 欲問題詩想舊身 自歎秋風勞物役 白頭拘束一閑人

煙昏水郭津亭晚 迴望金陵若動搖 衝浦迴風翻宿浪 照沙低月歛殘潮 柳經寒露看蕭索 人改衰容自寂寥 官冷舊諳唯旅館 歲陰輕薄是涼飆

菊芳沙渚殘花少 柳過秋風墜葉疎 堤繞門津喧井市 路交村陌混樵漁 畏衝生客呼童僕 欲指潮痕問里閭 非爲掩身羞白髮 自緣多病喜肩輿

舟依淺岸參差合 橋映晴虹上下連 輕檝過時搖水月 遠燈繁處隔秋煙 却思海嶠還悽歎 近涉江濤更凜然 閑凭欄干指星漢 尚疑軒蓋在樓船

笙歌罷曲辭賓侶 庭竹移陰就小齋 愁不解顏徒滿酌 病非傷肺爲憂懷 耻矜學步貽身患 豈慕醒狂躡禍階 從此別離長酩酊 洛陽狂狷任椎埋

功高自棄漢元臣 遺廟陰森楚水濱 英主任賢增虎翼 假王徼福犯龍鱗 賤能忍恥卑狂少 貴乏懷忠近佞人 徒用千金酬一飯 不知明哲重防身

洪河一派清淮接 堤草蘆花萬里秋 煙樹寂寥分楚澤 海雲明滅滿揚州 望深江漢連天遠 思起鄉閭滿眼愁 惆悵路岐真此處 夕陽西沒水東流

商顏重命伊川叟 時事知非入洛人 連野碧流通御苑 滿階秋草過天津 每慚清秩容衰齒 猶有華簪寄病身 驅馬獨歸尋里巷 日斜行處舊紅塵

恭承寵詔臨伊洛 靜守朝章化比閭 風變市兒驚偃草 雨晴郊藪謬隨車 改張琴瑟移膠柱 止息笙篁辨魯魚 唯有從容期一德 使齊文教奉皇居

禮成中嶽陳金冊 祥報卿雲冠玉峰 輕未透林疑待鳳 細非行雨詎從龍 卷風變彩霏微薄 照日籠光映隱重 還入九霄成沆瀣 夕嵐生處鶴歸松

瑣文結綬靈蛇降 蠖屈螭盤顧視閑 鱗蹙翠光抽璀璨 腹連金彩動彎環 已應蛻骨風雷後 豈効銜珠草莽間 知爾全身護崑閬 不矜揮尾在常山

油幢竝入虎旗開 錦橐從天鳳詔來 星應魏師新鼓角 地嫌梁苑舊池臺 日暉紅斾分如電 人擁青門動若雷 伊洛鏡清迴首處 是非紛雜任塵埃

雒陽城見梅迎雪 魚口橋逢雪送梅 劒水寺前芳草合 鏡湖亭上野花開 江鴻斷續翻雲去 海燕差池拂水回 想得心知近寒食 潛聽喜鵲望歸來

西陵沙岸回流急 船底黏沙去岸遙 驛吏遞呼催下纜 棹郎閑立道齊橈 猶瞻伍相青山廟 未見雙童白鶴橋 欲責舟人無次第 自知貪酒過春潮

欲向仙峰煉九丹 獨瞻華頂禮仙壇 石標琪樹凌空碧 水挂銀河映月寒 天外鶴聲隨絳節 洞中雲氣隱琅玕 浮生未有從師地 空誦仙經想羽翰

伯勞飛遲燕飛疾 垂楊綻金花笑日 綠窗嬌女字鶯鶯 金雀婭鬟年十七 黃姑上天阿母在 寂莫霜姿素蓮質 門掩重關蕭寺中 芳草花時不曾出

蕭晨騎馬出皇都 聞說埋冤在路隅 別我已爲泉下土 思君猶似掌中珠 四弦品柱聲初絕 三尺孤墳草已枯 蘭質蕙心何所在 焉知過者是狂夫

隔坐應須賜御屏 盡將仙翰入高冥 文章舊價留鸞掖 桃李新陰在鯉庭 再歲生徒陳賀宴 一時良史盡傳馨 當時疏廣雖云盛 詎有茲筵醉綠醽

從事東軍正四年 相逢且喜偃兵前 看尋狡兔翻三窟 見射妖星落九天 江上柳營迴鼓角 河陽花府望神仙 秋風蕭颯醉中別 白馬嘶霜鴈叫煙

越嶺寒輕物象殊 海城臺閣似蓬壺 幾迴入市鮫綃女 終歲啼花山鷓鴣 雷令劒龍知去未 虎夷雲鶴亦來無 就中靜事冥宵話 何惜雙輪訪病夫

白露沾衣隋主宮 雲亭月館楚淮東 盤龍樓艦浮冤水 雕錦帆幢使亂風 長夜應憐桀何罪 告成合笑禹無功 傷心近似驪山路 陵樹無根秋草中

五鳳樓南望洛陽 龍門迴合抱蒼蒼 受朝前殿雲霞煗 封岳行宮草木香 四海爲家知德盛 二京有宅卜年長 東人猶憶時巡禮 願覲元和日月光

玄髮迎憂光色闌 衰華因鏡強相看 百川赴海返潮易 一葉報秋歸樹難 初弄藕絲牽欲斷 又驚機素翦仍殘 顏生豈是光陰晚 余亦何人不自寬

十二峯巒鬬翠微 石煙花霧犯容輝 青春楚女妒雲老 白日神人入夢稀 銀箭暗凋歌夜燭 珠泉頻點舞時衣 誰傷宋玉千年後 留得青山辨是非

日動蕭煙上泰壇 帝從黃道整和鑾 風前貔武迴雕仗 雲裏神龍起畫竿 金鳥赦書鳴九夜 玉山壽酒舞千官 始知報本終朝禮 舊典時巡只自難

憶昔開元天地平 武皇十月幸華清 山蒸陰火雲三素 日落溫泉雞一鳴 綵羽鳥仙歌不死 翠霓童妾舞長生 仍聞老叟垂黃髮 猶說龍髯縹緲情

塞草黃來見鴈稀 隴雲白後少人歸 新絲強入未衰鬢 別淚應沾獨宿衣 幾夕精誠拜初月 每秋河漢對空機 更看出獵相思苦 不射秋田朝雉飛

辛苦關西車騎官 幾年旌節客河蘭 金泥舞虎精神暗 銀縷交龍氣色寒 欲和古詩成竇錦 倍悲秋扇損齊紈 莫勞鴈足傳書信 願向凌煙閣上看

雲木疎黃秋滿川 茱萸風裏一尊前 幾迴爲客逢佳節 曾見何人再少年 霜報征衣冷針指 雁驚幽夢淚嬋娟 古來醉樂皆難得 留取窮通付上天

清砧擊霜天外發 楚僧期到石上月 寒峯深虛獨遶盡 夜水淺急不可越 窅機冥智難思量 無盡性月如空王 眼界行處不著我 天花下來惟有香

人日春風綻早梅 謝家兄弟看花來 吳姬對客歌千曲 秦女留人酒百杯 絲柳向空輕婉轉 玉山看日漸裴回 流光易去歡難得 莫厭頻頻上此臺

古鑑含靈氣象和 蛟龍盤鼻護金波 隱山道士未曾識 負局先生不敢磨 曾向春窗分綽約 誤迴秋水照蹉跎 世間縱有應難比 十斛明珠酬未多

聖母祠堂藥樹香 邑君承命薦椒漿 風雲大感精神地 雷雨頻過父母鄉 盡日一川侵草綠 迴車二麥遶山黃 野人久會神仙事 敢奏歌鍾慶萬箱

去年八月此佳辰 池上閑閑四五人 久行月影愁迷夢 誤入華光笑認春 一與清風上芸閣 再期秋雨過龍津 今年此日何由見 蓬戶蕭條對病身

憶向郊壇望武皇 九軍旗帳下南方 六龍日馭天行健 神母呈圖地道光 濃煖氣中生曆草 是非煙裏愛瑤漿 至今滿耳簫韶曲 徒羨瑤池舞鳳皇

君逐元侯靜虜歸 虎旗龍節駐春暉 欲求岱岳燔柴禮 已錫魯人縫掖衣 長劒一時天外倚 五雲多遶日邊飛 心期共賀太平世 去去故鄉親食薇

五月清涼蕭史家 瑤池分水種菱花 迴文地簟龍鱗浪 交鏁天窗蟬翼紗 閑遣青琴飛小雪 自看碧玉破甘瓜 仍聞聖主知書癖 鳳閣燒香對五車

水北宮城夜柝嚴 宮西新月影纖纖 受環花幌小開鏡 移燭瑤房皆捲簾 學織機邊娥影靜 拜新衣上露華沾 合裁班扇思行幸 願託涼風篋笥嫌

太白星前龍虎符 元臣出將順天誅 教聞清淨蕭丞相 計立安危范大夫 玉帳黃昏大刁斗 月營寒曉小單于 魯連未必蹈滄海 應見麒麟新畫圖

閫外建牙威不賓 古來戡難憶忠臣 已分舟楫歸元老 更使熊羆屬丈人 玄象合教滄海晏 青龍喜應太山春 來年二月登封禮 去望台星扈日輪

雲雨由來隨六龍 玉泥瑤檢不乾封 山知槱柞新煙火 臣望簫韶舊鼓鐘 清蹕間過素王廟 翠華高映大夫松 旅中病客諳堯曲 身賤何由奏九重

橫笛臨吹發曉軍 元戎幢節拂寒雲 搜山羽騎乘風引 下瀨樓船背水分 天際獸旗搖火燄 日前魚甲動金文 馬毛不汗東方靖 行見蕭何第一勳

秋天欲霜夜無風 我意不在天地中 雪山世界此涼夜 寶月獨照琉璃宮 解空長老蓮花手 曾以佛書親指授 雪嶺無人又問來 十年夏臘平安否

平原門下十餘人 獨受恩多未殺身 每歎陸家兄弟少 更憐楊氏子孫貧 柴門已斷施行馬 魯酒那能醉近臣 賴有軍中遺令在 猶將談笑對風塵

東方曉日上翔鸞 西轉蒼龍拂露盤 渭水寒光搖藻井 玉峰晴色上朱闌 九重宮闕參差見 百二山河表裏觀 蹔輟去蓬悲不定 一凭金界望長安

軒轅鑄鏡誰將去 曾被良工瀉金取 明月心中桂不生 輕冰面上菱初吐 蛟龍久無雷雨聲 鸞鳳空踏莓苔舞 欲向高臺對曉開 不知誰是孤光主

一縱東越入西秦 十度聞鶯不見春 試向崑山投瓦礫 便容靈沼濯埃塵 悲歡暗負風雲力 感激潛生草木身 中夜自將形影語 古來吞炭是何人

朝旦微風吹曉霞 散爲和氣滿家家 不知容貌潛消落 且喜春光動物華 出問池冰猶塞岸 歸尋園柳未生芽 摩娑酒甕重封閉 待入新年共賞花

荒塞峰煙百道馳 鴈門風色暗旌旗 破圍鐵騎長驅疾 飲血將軍轉戰危 畫角吹開邊月靜 縵纓不信虜塵窺 歸來長揖功成後 黃石當年故有期

十萬人家火燭光 門門開處見紅妝 歌鐘喧夜更漏暗 羅綺滿街塵土香 星宿別從天畔出 蓮花不向水中芳 寶釵驟馬多遺落 依舊明朝在路傍

捨寵求仙畏色衰 辭天素面立堦墀 金丹擬駐千年貌 玉指休勻八字眉 師主與收珠翠後 君王看戴角冠時 從來宮女皆相妬 聞向瑤臺盡淚垂

劒化江邊綠構新 層臺不染玉梯塵 千章隱篆標龍簡 一曲空歌降鳳鈞 嵐氣濕衣雲葉晚 天香飄戶月枝春 盟經早晚聞仙語 學種三芝伴羽人

快騎璁瓏刻玉羈 河梁返照上征衣 層冰春近蟠龍起 九澤雲閑獨鶴飛 行想北山清夢斷 重遊西洛故人稀 漢庭狗監深知己 有日前驅負弩歸

池陽去去躍雕鞍 十里長亭百草乾 衣袂障風金鏤細 劒光橫雪玉龍寒 晴郊別岸鄉魂斷 曉樹啼烏客夢殘 南館星郎東道主 搖鞭休問路行難

青帝邀春隔歲還 月娥孀獨夜漫漫 韓憑舞羽身猶在 素女商弦調未殘 終古蘭巖棲偶鶴 從來玉谷有離鸞 幾時幽恨飄然斷 共待天池一水乾

閶闔疎雲漏絳津 橋頭秋夜鵲飛頻 猶殘仙媛湔帬水 幾見星妃度襪塵 歷歷素榆飄玉葉 涓涓清月濕冰輪 年來若有乘槎客 爲弔波靈是楚臣

千里南雲度塞鴻 秋容無跡淡平空 人間玉嶺清宵月 天上銀河白晝風 潘賦登山魂易斷 楚歌遺佩怨何窮 往來未若奇張翰 欲鱠霜鯨碧海東

隴首斜飛避弋鴻 頹雲蕭索見層空 漢宮夜結雙莖露 閶闔涼生六幕風 湘女怨弦愁不禁 鄂君香被夢難窮 江邊兩槳連歌渡 驚散遊魚蓮葉東

秋初江上別旌旗 故國無家淚欲垂 千里未知投足處 前程便是聽猨時 誤攻文字身空老 却返漁樵計已遲 羽翼彫零飛不得 丹霄無路接差池

曙鍾催入紫宸朝 列炬流虹映絳綃 天近鰲頭花簇杖 風低豹尾樂鳴韶 衣冠一變無夷俗 律令重頒有正條 昨日鍾山甘露降 玻璃滿賜出宮瓢

列郡徵才起俊髦 萬機獨使聖躬勞 開藩上相頒龍節 破虜將軍展豹韜 地入黃圖三輔壯 天垂華蓋七星高 迎春別賜瑤池宴 捧進金盤五色桃

龍虎山河御氣通 遙瞻帝闕五雲紅 英雄盡入江東籍 將相多收薊北功 禮樂日稽三代盛 梯航歲貢萬方同 都將儉德熙文治 淳俗應還太古風

悄悄深宮不見人 倚闌惟見石麒麟 芙蓉帳冷愁長夜 翡翠簾垂隔小春 天遠難通青鳥信 風寒欲動錦花茵 夜深怕有羊車過 自起籠燈看雪紋

碧樹濃陰護短垣 蒼江春煖渚鳧喧 買魚試喚鳴榔艇 尋鶴因行隔壠村 生理何憑文是業 世情縱遣酒盈樽 相逢謂我迂疎甚 欲辨還憎恐失言

茂苑閑居木石同 旋開小逕翦蒿蓬 虛遊心在鴻蒙外 穴處身疑培塿中 花影一闌吟夜月 松聲半榻臥秋風 百年寄傲聊容膝 何必高車駟馬通

爲客山南二十年 愁來怳近落花天 陰雲帶雨連山脊 濕氣成嵐滴樹巔 隣屋有聲敲石火 野禽無語避茶煙 此時若遇孫陽顧 肯服鹽車不受鞭

少年佳節倍多情 老去誰知感慨生 不効艾符趨習俗 但祈蒲酒話昇平 鬢絲日日添頭白 榴錦年年照眼明 千載賢愚同瞬息 幾人湮沒幾垂名

萬里飄零十二秋 不堪今倚夕陽樓 壯懷空擲班超筆 久客誰憐季子裘 瘴雨蠻煙朝暮景 平蕪野草古今愁 酣歌欲盡登高興 強把黃花插滿頭

重陽開滿菊花金 病起榰牀惜賞心 紫蟹霜肥秋縱好 綠醅蟻滑晚慵斟 眼窺薄霧行殊倦 身怯寒風坐未禁 沈醉又成來歲約 遣懷聊作記時吟

雲冷江空歲暮時 竹陰梅影月參差 雞催夢枕司晨早 更咽寒城報點遲 人事紛華潛動息 天心靜默運推移 憑誰蕩滌窮殘候 入眼東風喜在期

臨岐終日自裴回 乾我茅齋半畝苔 山上亂雲隨手變 淛東飛雨過江來 一元和氣歸中正 百怪蒼淵起蟄雷 千里稻花應秀色 酒樽風月醉亭臺

明日城東看杏花 叮嚀童子蚤將車 路從丹鳳樓前過 酒向金魚館裏賒 綠水滿溝生杜若 暖雲將雨濕泥沙 絕勝羊傅襄陽道 車騎西風擁鼓笳

樓居溪上涼生早 坐對城頭起暮笳 打鼓泊船何處客 搗衣隔竹是誰家 玉繩低轉宵初迥 銀燭高燒月近斜 得意引杯須痛飲 好懷那許負年華

煙樹寒林半有無 野人行李更蕭疎 堠長堠短逢官馬 山北山南聞鷓鴣 萬里關河成傳舍 五更風雨憶呼盧 寂寥一點寒燈在 酒熟隣家許夜沽

十載驅馳倦荷鋤 三年生計鬢蕭疎 辛勤幾逐英雄後 乙榜猶然姓氏虛 欲射狼星把弓箭 休將螢火讀詩書 身賤自慙貧骨相 朗嘯東歸學釣魚

黃鶴山頭雪未消 行人歸計在今朝 城高鐵甕江山壯 地接金陵草木彫 北府市樓聞舊酒 南橋官柳識歸橈 吏民莫見參軍面 水宿風餐鬢髮焦

雪浪排空接海門 孤舟三日阻龍津 曹瞞曾墮周郎計 王導難遮庚亮塵 鷗散白雲沈遠浦 花飛紅雨送殘春 篙師整纜候明發 仍謁荒祠問鬼神

鶴髮垂肩懶著巾 晚涼獨步楚江濱 一帆暝色鷗邊雨 數尺筇枝物外身 習巧未逢醫拙手 聞歌先識採蓮人 笑看斥鷃飛翔去 樂處蓬萊便有春

黃道天清擁珮珂 東南王氣秣陵多 江吞彭蠡來三蜀 地接崑崙帶九河 鳳闕曉霞紅散綺 龍池春水綠生波 華夷混一歸真主 端拱無爲樂太和

鳳凰臺上望長安 五色宮袍照水寒 綵筆十年留翰墨 銀河一夜臥闌干 三山飛鳥江天暮 六代離宮草樹殘 始信人生如一夢 壯懷莫使酒杯乾

梧桐葉落秋風老 人去臺空鳳不來 梁武臺成芳草合 吳王宮殿野花開 石頭城下春生水 燕子堂前雨長苔 莫問人間興廢事 百年相遇且銜杯

長空鳥盡將軍死 無復中原入馬蹄 身向九泉還屬漢 功超諸將合封齊 荒涼古廟惟松柏 咫尺長陵又鹿麋 此日深憐蕭相國 竟無一語到金閨

去郭來尋隱者居 柳陰假步小籃輿 每期會面初償約 却計論心舊得書 淺綠垣牆綿薜荔 淡紅池沼映芙蕖 爲言肯共留連飲 澗有青芹罟有魚

微雲歛雨天氣清 松聲出樹秋泠泠 窗戶長含碧蘿色 溪流時帶蛟龍腥 一官到手不可避 萬事役我徒勞形 飄然曳杖出門去 無數好山江上橫

危樓高架泬寥天 上相閑登立綵旃 樹色到京三百里 河流歸漢幾千年 晴峰聳日當周道 秋穀垂花滿舜田 雲路何人見高志 最看西面赤闌前

異鄉冬至又今朝 回首家山入夢遙 漸喜一陽從地復 却憐羣沴逐冰消 梅含露蘂知迎臘 柳拂宮袍憶候朝 多少故人承宴賞 五雲堆裏聽簫韶

百萬王師下日邊 將軍雄略可圖全 元勳未論封茅異 捷勢應知破竹然 燕警無烽清朔漠 秦文有寶進藍田 太平從此銷兵甲 記取紅羊換劫年

海國微茫散曉暾 鬱葱佳氣滿乾坤 六朝空據長江險 一統今歸聖代尊 西北諸峰連朔漠 東南衆水合崑崙 願從吾道禧文運 再使河清俗化淳

煥然文采照青春 一策江湖自在身 雲鎖木龕聊息影 雪香紙襖不生塵 談禪早續燈無盡 護法重編論有神 擬掃綠陰浮佛寺 桫欏高樹結爲隣

萬木驚秋葉漸稀 靜探造化見玄機 眼前誰悟先天理 去後還知今日非 樹擁秣陵千嶂合 雲開蕭寺一僧歸 漢廷累下徵賢詔 未許嚴陵老釣磯

曉發龍江第一程 諸公同濟似登瀛 海門日上千峰出 桃葉波平一棹輕 橫鎖已沈王濬筏 投鞭難阻謝玄兵 片時喜得東風便 回首鐘聲隔鳳城

遐荒迢遰五羊城 歸興濃消客裏情 家近似忘山路險 土甘殊覺瘴煙輕 梅花清入羅浮夢 荔子紅分廣海程 此去定知償隱趣 石田春雨讀書耕

歸奏聖朝行萬里 却銜天詔報蕃臣 本是諸生守文墨 今將匹馬靜煙塵 旅宿關河逢暮雨 春耕亭障識遺民 此去多應收故地 寧辭沙塞往來頻

閑出城南禁火天 路傍騎馬獨搖鞭 青松古墓傷碑碣 紅杏春園羨管弦 徒說鸊鵜膏玉劒 漫誇蚨血點銅錢 世間盡是悠悠事 且飲韋家冷酒眠

赤墀奉命使殊方 官重霜臺紫綬光 玉節在船清海怪 金函開詔撫夷王 雲晴漸覺山川異 風便寧知道路長 誰得似君將雨露 海東萬里灑扶桑

嵩陽聽罷講經鐘 遠訪庭闈錫度空 蒲履謾從歸後織 衲衣猶記別時縫 地橫龍朔連沙暝 山入烏桓碧樹重 梵宇傳來金貝葉 花前拜捧慰親容

卸却宮妝錦繡衣 黃冠素服製相宜 錫名近奉君王旨 佩籙新參老氏師 白晝無情趨玉陛 清宵有夢步瑤池 綠鬟女伴含愁別 釋盡當年妬寵私

南國看花動遠情 沈郎詩苦瘦容生 鐵心自儗山中賦 玉笛誰將月下橫 臨水一枝春占早 照人千樹雪同清 好風吹醒羅浮夢 莫聽空林翠羽聲

曾在蓬壺伴衆仙 文章枝葉五雲邊 幾時奉宴瑤臺下 何日移榮玉砌前 染日裁霞深雨露 凌寒送暖占風煙 應笑強如河畔柳 逢波逐浪送張騫

蘭缸如晝曉不眠 玉堂夜起沈香煙 青娥一行十二仙 欲笑不笑桃花然 碧窗弄嬌梳洗晚 戶外不知銀漢轉 被郎嗔罰琉璃盞 酒入四肢紅玉軟

一斗之膽撐臟腑 如磥之筋礙臂骨 有時悞入千人叢 自覺一身橫突兀 當今四海無煙塵 胸襟被壓不得伸 凍梟殘蠆我不取 汚我匣裏青蛇鱗

寒窗羞見影相隨 嫁得五陵輕薄兒 長短豔歌君自解 淺深更漏妾偏知 畫裙多淚鴛鴦濕 雲鬢慵梳玳瑁垂 何事不看霜雪裏 堅貞惟有古松枝

見說南行偏不易 中途莫忘寄書頻 凌空瘴氣墮飛鳥 解語山魈惱病人 閩縣綠娥能引客 泉州烏藥好防身 異花奇竹分明看 待汝歸來畫取真

輕生奉國不爲難 戰苦身多舊箭瘢 玉匣鎖龍鱗甲冷 金鈴襯鶻羽毛寒 皂貂擁出花當背 白馬騎來月在鞍 猶恐犬戎臨虜塞 柳營時把陣圖看

九重城裏無親識 八百人中獨姓施 弱羽飛時攢箭險 蹇驢行處薄冰危 晴天欲照盆難反 貧女如花鏡不知 却向從來受恩地 再求青律變寒枝

師今欲向天台去 來說天台意最真 溪過石橋爲險處 路逢毛褐是真人 雲邊望字鐘聲遠 雪裏尋僧脚跡新 只可且論經夏別 莫教琪樹兩迴春

生計唯將三尺僮 學他賢者隱牆東 照眠夜後多因月 掃地春來祗藉風 幾處紅旗驅戰士 一園青草伴衰翁 子房仙去孔明死 更有何人解指蹤

花宮柳陌正從行 紫袂金鞍問姓名 戰國方須禮干木 康時何必重侯嬴 捧將束帛山僮喜 傳示銀鉤邑客驚 直爲雲泥相去遠 一言知己殺身輕

三十年來天下名 銜恩東守闔閭城 初經咸谷眠山驛 漸入梁園問水程 霽日滿江寒浪靜 春風遶郭白蘋生 虎丘野寺吳中少 誰伴吟詩月裏行

州城全是故吳宮 香徑難尋古蘚中 雲水計程千里遠 軒車送別九衢空 鶴聲高下聽無盡 潮色朝昏望不同 太守吟詩人自理 小齋閑臥白蘋風

滿座詩人吟送酒 離城此會亦應稀 春風下第時稱屈 秋卷呈親自束歸 日晚山花當馬落 天陰水鳥傍船飛 江邊道路多苔蘚 塵土無由得上衣

鳳凰樓下醉醺醺 晚出東門蟬漸聞 不使鄉人治驛路 却將家累宿山雲 閑時採藥隨僧去 每月請錢共客分 縣吏若非三載滿 自知無計更尋君

水石隨緣豈計程 東吳相遇別西京 夜禪月下袈裟濕 曉上山巔錫杖鳴 念我爲官應易老 羨師依佛學無生 越中多有前朝寺 處處鐵鐘石磬聲

清晨相訪立門前 麻履方袍一少年 嬾讀經文求作佛 願攻詩句覓昇仙 芳春山影花連寺 獨夜潮聲月滿船 今日送行偏惜別 共師文字有因緣

貴是鴒原在紫微 榮逢知己領黃扉 人間盛事今全得 江上政聲復欲歸 風起滿城山果落 雨餘穿宅水禽飛 昔年嘗作毘陵客 石峭泉清天下稀

詔書飛下五雲間 才子分符不等閑 驛路算程多是水 州圖管地少於山 江頭斑竹尋應遍 洞裏丹砂自採還 清淨化人人自理 終朝無事更相關

獨向山中覓紫芝 山人勾引住多時 摘花浸酒春愁盡 燒竹煎茶夜臥遲 泉落林梢多碎滴 松生石底足旁枝 明朝却欲歸城市 問我來期總不知

鄱陽勝事聞難比 千里連連是稻畦 山寺去時通水路 郡圖開處是詩題 化行應免農人困 庭靜惟多野鶴棲 飲罷春明門外別 蕭條驛路夕陽低

重重吳越浙江潮 刺史何門始得消 五字州人唯有此 四鄰風景合相饒 橘村籬落香潛度 竹寺虛空翠自飄 君去九衢須說我 病成疎嬾嬾趨朝

石橋寺裏最清涼 聞說茆庵寄上方 林外猿聲連院磬 月中潮色到禪牀 他生念我身何在 此世唯師性亦忘 九陌相逢千里別 青山重疊樹蒼蒼

赤墀賜對使殊方 官重霜臺紫綬光 玉節在船清海怪 金函開詔拜夷王 雲晴漸覺山川異 風便那知道路長 誰得似君將雨露 海東萬里灑扶桑

荆州勝事衆皆聞 幕下今朝又得君 才子何須藉科第 男兒終久要功勳 江村竹樹多於草 山路塵埃半是雲 新什定知饒景思 不應一向賦從軍

東門攜酒送廷評 結束從軍塞上行 深磧路移唯馬覺 斷蓬風起與鵰平 煙生遠戍侵雲色 冰疊黃河長雪聲 須鑿燕然山上石 登科記裏是閑名

酒闌歌罷更遲留 攜手思量凭翠樓 桃李容華猶歎月 風流才器亦悲秋 光陰不覺朝昏過 岐路無窮早晚休 似把剪刀裁別恨 兩人分得一般愁

山川重疊遠茫茫 欲別先憂別恨長 紅芍藥花雖共醉 綠蘼蕪影又分將 鴛鴦有路高低去 鴻雁南飛一兩行 惆悵與君煙景迥 不知何日到瀟湘

天寒漸覺雁聲疎 新月微微玉漏初 海嶠只宜今日去 故鄉已過十年餘 髮稀豈易勝玄冕 眼暗應難寫諫書 閣下羣公盡高思 誰能攜酒訪貧居

汴水從今不復渾 秋風鼙鼓動城根 梁園臺館關東少 相府旌旗天下尊 詩好四方誰敢和 政成三郡自無冤 幾時詔下歸丹闕 還領千官入閤門

闕下高眠過十旬 南宮印綬乞離身 詩中得意應千首 海內嫌官只一人 賓客分司真是隱 山泉遶宅豈辭貧 竹齋晚起多無事 唯到龍門寺裏頻

家寄秦城非本心 偶然頭上有朝簪 自當臺直無因醉 一別詩宗更嬾吟 世事每將愁見擾 年光唯與老相侵 欲知居處堪長久 須向山中學煮金

陽和潛發蕩寒陰 便使川原景象深 入戶風泉聲瀝瀝 當軒雲岫影沈沈 殘雲帶雨輕飄雪 嫩柳含煙小綻金 雖有眼前詩酒興 邀遊爭得稱閑心

漢朝共許賈生賢 遷謫還應是宿緣 仰德多時方會面 拜兄何暇更論年 嵩山晴色來城裏 洛水寒光出岸邊 清景早朝吟麗思 題詩應費益州牋

鼕鼕九陌鼓聲齊 百辟朝天馬亂嘶 月照濃霜寒更遠 風吹紅燭舉還低 官清立在金鑪北 仗下歸眠玉殿西 莫笑老人多獨出 晴山荒景覓詩題

不得之仁消息久 秋來體色復何如 苦將杯酒判身病 狂作文章信手書 官職卑微從客笑 性靈閑野向錢疎 幾時身計渾無事 揀取深山一處居

先生自說瀛洲路 多在青松白石間 海岸夜中常見日 仙宮深處却無山 犬隨鶴去遊諸洞 龍作人來問大還 今日偶聞塵外事 朝簪未擲復何顏

平日時風好涕流 讒書雖盛一名休 寰區歎屈瞻天問 夷貊聞詩過海求 向夕便思青瑣拜 近年尋伴赤松遊 何當世祖從人望 早以公台命卓侯

乍拋衫笏覺身輕 依舊還稱學道名 欲泥山僧分屋住 羞從野老借牛耕 妻兒盡怕爲逋客 親故相邀遣到城 無奈同官珍重意 幾迴臨路却休行

青衫脫下便狂歌 種薤栽莎斸古坡 野客相逢添酒病 春山暫上著詩魔 亦知官罷貧還甚 且喜閑來睡得多 欲與九衢親故別 明朝拄杖始經過

休看小字大書名 向日持經眼却明 時過無心求富貴 身閑不夢見公卿 因尋岳寺葷辛斷 自到王城禮數生 斜月照牀新睡覺 西風半夜鶴來聲

三年賃舍親仁里 寂寞何曾似在城 飲酒自緣防冷病 尋人多是爲閑行 軒車無路通門巷 親友因詩道姓名 自別青山歸未得 羨君長聽石泉聲

深閉柴門長不出 功夫自課少閑時 翻音免問他人字 覆局何勞對手棊 生計如雲無定所 窮愁似影每相隨 到頭歸向青山是 塵路茫茫欲告誰

野人慣去山中住 自到城來悶不勝 宮樹蟬聲多却樂 侯門月色少於燈 飢來唯擬重餐藥 歸去還應只別僧 聞道舊溪茆屋畔 春風新上數枝藤

十年通籍入金門 自媿名微枉搢紳 鍊得丹砂疑不食 從茲白髮日相親 家山迢遰歸無路 桮酒稀疎病到身 漢有馮唐唐有我 老爲郎吏更何人

年年九陌看春還 舊隱空勞夢寐間 遲日逍遙芸草長 聖朝清淨諫臣閑 偶逢遊客同傾酒 自有前騶恥見山 道侶書來相責誚 朝朝欲報作何顏

半年留醉待花開 曉去迎春夜始迴 風煖慢行尋曲水 天晴遠望立高臺 亦知無處將詩請 唯得終朝把酒催 今日柳條全弄色 遊人相伴看春來

閑人祗是愛春光 迎得春來喜欲狂 買酒怕遲教走馬 看花嫌遠自移牀 嬌鶯語足方離樹 戲蝶飛高始過牆 顛倒醉眠三數日 人間百事不思量

留春不得被春欺 春若無情遣泥誰 寂寞自疑生冷病 淒涼還似別親知 隨風未辨歸何處 澆酒唯求住少時 一去近當三百日 從朝至夜是相思

靄靄紛紛不可窮 戛笙歌處盡隨龍 來依銀漢一千里 歸傍巫山十二峰 呈瑞每聞開麗色 避風仍見挂喬松 憐君翠染雙蟬鬢 鏡裏朝朝近玉容

愁雲殘臘下陽臺 混却乾坤六出開 與月交光呈瑞色 共花爭豔傍寒梅 飛隨郢客歌聲遠 散逐宮娥舞袖迴 其那知音不相見 剡溪乘興爲君來

補天殘片女媧拋 撲落禪門壓地坳 霹靂劃深龍舊攫 屈槃痕淺虎新抓 苔黏月眼風挑剔 塵結雲頭雨磕敲 秋至莫言長矻立 春來自有薜蘿交

每日樹邊消一日 遶池行過又須行 異花多是非時有 好竹皆當要處生 斜立小橋看島勢 遠移幽石作泉聲 浮萍著岸風吹歇 水面無塵晚更清

焚香書院最風流 莎草緣牆綠蘚秋 近砌別穿澆藥井 臨街新起看山樓 棲禽戀竹明猶在 閑客觀花夜未休 好是暗移城裏宅 清涼渾得似江頭

心在林泉身在城 鳳凰樓下得閑名 洞中見鑿尋仙路 月裏猶燒煮藥鐺 數樹異花皆敕賜 並竿修竹自天生 詩人多說離君宅 不得青苔地上行

平陽池館枕秦川 門鏁南山一帶煙 素柰花開西子面 綠榆枝種沈郎錢 裝簾玳瑁隨風落 庭岸鵁鶄趁煖眠 寂寞空餘歌舞地 玉簫驚起鳳歸天

秋賦春還計盡違 自知身是拙求知 惟思曠海無休日 却喜孤舟似去時 連浦一程兼汴宋 夾堤千柳雜唐隋 從來此恨皆前達 敢負吾君作楚詞

九寺名卿才思雄 邀歡筆下與杯中 六街鼓絕塵埃息 四座筵開語笑同 燄燄蘭缸明狹室 丁丁玉漏發深宮 即聽雞唱天門曉 吏事相牽西復東

錢塘刺史謾題詩 貧褊無恩懦少威 春盡酒杯花影在 潮迴畫檻水聲微 閑吟山際邀僧上 暮入林中看鶴歸 無術理人人自理 朝朝漸覺簿書稀

除官東守洛陽宮 恩比藩方任更雄 拜表出時傳七刻 排班衙日有三公 旌旗嚴重臨關外 庭宇清深接禁中 三十六峰詩酒思 朝朝閑望與誰同

兼秩恩歸第一流 時尋仙路向瀛洲 鐘聲迢遞銀河曉 林色蔥籠玉露秋 紫殿講筵鄰御座 青宮賓榻入龍樓 從來共結歸山侶 今日多應獨自休

南山雪色徹皇州 鐘鼓聲交曉氣浮 鴛鷺簪裾上龍尾 蓬萊宮殿壓鼇頭 夕郎夜直吟仙掖 天樂和聲下禁樓 贈荅詩成才思敵 病夫欲和幾朝愁

官清書府足閑時 曉起攀花折柳枝 九陌城中尋不盡 千峰寺裏看相宜 高人酒味多和藥 自古風光只屬詩 見說往來多靜者 未知前日更逢誰

笑辭聘禮深坊住 門館長閑似退居 太學官資清品秩 高人公事說經書 年華未是登朝晚 春色何因向酒疎 且看牡丹吟麗句 不知此外復何如

九陌喧喧騎吏催 百官拜表禁城開 林疎曉日明紅葉 塵靜寒霜覆綠苔 玉佩聲微班始定 金函光動按初來 此時共想朝天客 謝食方從閣裏迴

霜臺同處軒窗接 粉署先登語笑疎 皓月滿簾聽玉漏 紫泥盈手發天書 吟詩清美招閑客 對酒逍遙臥直廬 榮貴人間難有比 相公離此十年餘

本求仙郡是閑居 豈向郎官更有書 溪石誰思玉匠愛 煙鴻願與弋人疎 自來江上眠方穩 舊在城中病悉除 唯見君詩難便捨 寒宵吟到曉更初

栖栖滄海一耕人 詔遣江邊作使君 山頂雨餘青到地 濤頭風起白連雲 詩成客見書牆和 藥熟僧來就鼎分 珍重來章相借分 芳名未識已曾聞

粟如流水帛如山 依念倉邊語笑間 篇什縱橫文案少 親朋撩亂吏人閑 杯觴引滿從衣濕 牆壁書多任手頑 遙賀來年二三月 綵衣先輩過春關

遶鬢滄浪有幾莖 珥貂相問夕郎驚 祗應爲酒微微變 不是因年漸漸生 東觀詩成號良史 中臺官罷揖高名 即提彩筆裁天詔 誰得吟詩自在行

芙蓉池裏葉田田 一本雙花出碧泉 濃淡共妍香各散 東西分豔蔕相連 自知政術無他異 縱是禎祥亦偶然 四野人聞皆盡喜 爭來入郭看嘉蓮

春來深谷雪方消 鶯別寒林傍翠條 到處爲憐煙景好 隔簾多愛語聲嬌 不同蜀魄啼殘月 唯逐天雞囀詰朝 少婦聽時思舊曲 玉樓從此動雲韶

鑄爲明鏡絕塵埃 翡翠窗前挂玉臺 繡帶共尋龍口出 菱花爭向匣中開 孤光常見鸞蹤在 分處還因鵲影迴 好是照身宜謝女 嫦娥飛向玉宮來

貴遊多愛向深春 到處香凝數里塵 紅杏花開連錦障 綠楊陰合拂朱輪 鳳凰尊畔飛金盞 絲竹聲中醉玉人 日暮垂鞭共歸去 西園賓客附龍鱗

真珠爲土玉爲塵 未識遙聞鼻亦辛 天上還應收至寶 世間難得是佳人 朱絲自斷虛銀燭 紅粉潛銷冷繡裀 見說忘情唯有酒 夕陽對酒更傷神

健夫結束執旌旗 曉度長江自合圍 野外狐狸搜得盡 天邊鴻雁射來稀 蒼鷹落日飢唯急 白馬平川走似飛 蜡節畋遊非爲己 莫驚刺史夜深歸

生靈蘇息到元和 上將功成自執戈 煙霧掃開尊北岳 蛟龍斬斷淨南河 旗迴海眼軍容壯 兵合天心殺氣多 從此四方無一事 朝朝雨露是恩波

一辭山舍廢躬耕 無事悠悠住帝城 爲客衣裳多不穩 和人詩句固難精 幾年秋賦唯知病 昨日春闈偶有名 却出關東悲復喜 歸尋弟妹別仁兄

病寄曲江居帶城 傍門孤柳一蟬鳴 澄波月上見魚擲 晚徑葉多聞犬行 越島夜無侵閣色 寺鐘涼有隔原聲 故園盡賣休官去 潮水秋來空自平

病起陵陽思翠微 秋風動後著行衣 月生石齒人同見 霜落木梢愁獨歸 已許衲僧修靜社 便將樵叟對閑扉 不嫌舊隱相隨去 廬岳臨天好息機

曾居少室黃河畔 秋夢長懸未得回 扶病半年離水石 思歸一夜隔風雷 荒齋幾遇僧眠後 晚菊頻經鹿踏來 燈下此心誰共說 傍松幽徑已多栽

草履蒲團山意存 坐看庭木長桐孫 行齋罷講仍香氣 布褐離牀帶雨痕 夏滿尋醫還出寺 晴來曬疏暫開門 道情淡薄閑愁盡 霜色何因入鬢根

布褐高眠石竇春 迸泉多濺黑紗巾 搖頭說易當朝客 落手圍碁對俗人 自筭天年窮甲子 誰同雨夜守庚申 擬歸太華何時去 他日相尋乞藥銀

山松徑與瀑泉通 巾舃行吟想越中 塞鴈去經華頂末 鄉僧來自海濤東 關分河漢秋鐘絕 露滴獮猴夜嶽空 抱疾因尋周柱史 杜陵寒葉落無窮

門枕平湖秋景好 水煙松色遠相依 罷官餘俸租田種 送客回舟載石歸 離岸遊魚逢浪返 望巢寒鳥逆風飛 嵩陽舊隱多時別 閉目閑吟憶翠微

一宿五峰杯度寺 虛廊中夜磬聲分 疎林未落上方月 深澗忽生平地雲 幽鳥背泉棲靜境 遠人當燭想遺文 暫來此地歇勞足 望斷故山滄海濆

見說北京尋祖後 瓶盂自挈遶窮邊 相逢竹塢晦暝夜 一別苕溪多少年 遠洞省穿湖底過 斷崖曾向壁中禪 青城不得師同住 坐想滄江憶浩然

多病十年無舊識 滄州亂後只逢君 已知罷秩辭瀧水 相勸移家近岳雲 泗上旅帆侵疊浪 雪中歸路踏荒墳 若爲此別終期老 書札何因寄北軍

雨過北林空晚涼 院閑人去掩斜陽 十年多病度落葉 萬里亂愁生夜牀 終欲返耕甘性拙 久慚他事與身忙 還知謝客名先重 肯爲詩篇問楚狂

此心長愛狎禽魚 仍候登封獨著書 領郡只嫌生藥少 在官長恨與山疎 成家盡是經綸後 得句應多諫諍餘 見說養真求退靜 溪南泉石許同居

藩府十年爲律業 南朝本寺往來新 辭歸幾別深山客 赴請多從遠處人 松吹入堂資講力 野蔬供飯爽禪身 他年更息登壇計 應與雲泉作四鄰

僧窗夢後憶歸耕 水涉應多半月程 幕府罷來無藥價 紗巾帶去有山情 夜隨淨渚離蛩語 早過寒潮背井行 已讓辟書稱抱疾 滄洲便許白髭生

水石致身閑自得 平雲竹閣少炎蒸 齋牀幾減供禽食 禪徑寒通照像燈 覓句當秋山落葉 臨書近臘硯生冰 行登總到諸山寺 坐聽蟬聲滿四稜

浪匝湓城岳壁青 白頭僧去掃禪扃 龕燈度雪補殘衲 山日上軒看舊經 泉水帶冰寒溜澀 薜蘿新雨曙煙腥 已知身事非吾道 甘臥荒齋竹滿庭

望重來爲守土臣 清高還似武功貧 道從會解唯求靜 時造玄微不趁新 玉帛已知難撓思 雲泉終是得閑身 兩衙向後長無事 門館多逢請益人

夏後客堂黃葉多 又懷家國起悲歌 酒前欲別語難盡 雲際相思心若何 鳥下獨山秋寺磬 人隨大舸晚江波 南徐舊業幾時到 門掩殘陽積翠蘿

雲木疎黃秋滿川 茱萸風裏一樽前 幾回爲客逢佳節 曾見何人再少年 霜報征衣冷針指 鴈驚幽隱泣雲泉 古來醉樂皆難得 留取窮通委上天

動地經天物不傷 高情逸韻住何方 扶持燕雀連天去 斷送楊花盡日狂 遶桂月明過萬戶 弄帆晴晚渡三湘 孤雲雖是無心物 借便吹教到帝鄉

領得溪風不放迴 傍窗緣砌遍庭栽 須招野客爲鄰住 看引山禽入郭來 幽院獨驚秋氣早 小門深向綠陰開 誰憐翠色兼寒影 靜落茶甌與酒杯

南浦菰蒲遶白蘋 東吳黎庶逐黃巾 野棠自發空流水 江燕初歸不見人 遠岫依依如送客 平田渺渺獨傷春 那堪迴首長洲苑 烽火年年報虜塵

寒松聳拔倚蒼岑 綠葉扶疎自結陰 丁固夢時還有意 秦王封日豈無心 常將正節栖孤鶴 不遣高枝宿衆禽 好是特凋羣木後 護霜凌雪翠踰深

庭竹森疎玉質寒 色包葱碧盡琅玕 翠筠不樂湘娥淚 斑籜堪裁漢主冠 成韻含風已蕭瑟 媚漣凝淥更檀欒 此君引鳳爲龍日 聳節稍雲直上看

婺女星邊喜氣頻 越王臺上坐詩人 雪晴山水勾留客 風暖旌旗計會春 黎庶已同猗頓富 煙花却爲相公貧 何言禹跡無人繼 萬頃湖田又斬新

較量武藝論勳庸 曾發將軍箭落鴻 握內從誇彎似月 眼前還怕撇來風 只知擊起穿雕鏃 不解容和射鵠功 得病自從盃裏後 至今形狀怕相逢

梓桐花幕碧雲浮 天許文星寄上頭 武略劒峰環相府 詩情錦浪浴仙洲 丁香風裏飛牋草 邛竹煙中動酒鉤 自古名高閑不得 肯容王粲賦登樓

瓦煙疎冷古行宮 寂寞朱門反鏁空 殘粉水銀流砌下 墮環秋月落泥中 鶯傳舊語嬌春日 花學嚴妝妬曉風 天子時清不巡幸 秖應鸞鳳集梧桐

煙霞星蓋七星壇 想像先朝駐禁鑾 輦路已平栽藥地 皇風猶在步虛寒 樓臺瑞氣晴蕭索 杉檜龍身老屈蟠 翻感惠休并李郭 劒門空處望長安

星眸未放瞥秋毫 頻掣金鈴試雪毛 會使老拳供口腹 莫辭親手啖腥臊 穿雲自怪身如電 煞兔誰知吻勝刀 可惜忍飢寒日暮 向人鵮斷碧絲縧

饒陽因富得州名 不獨農桑別有營 日暖提筐依茗樹 天陰把酒入銀坑 江寒魚動槍旗影 山晚雲和鼓角聲 太守能詩兼愛靜 西樓見月幾篇成

浮雲變化失龍兒 始憶嘶風噴沫時 蹄想塵中翻碧玉 尾休煙裏掉青絲 曾同客舍吞飢渴 久共名場踏嶮巘 今日櫪前興一歎 不關行李乏金羈

登唐科第語唐音 望日初生憶故林 鮫室夜眠陰火冷 蜃樓朝泊曉霞深 風高一葉飛魚背 潮淨三山出海心 想把文章合夷樂 蟠桃花裏醉人參

邊秋畫角怨金微 半夜對吹驚賊圍 塞雁遶空秋不下 胡雲著草凍還飛 關頭老馬嘶看月 磧裏疲兵淚濕衣 餘韻嫋空何處盡 戍天寥落曉星稀

曾將心劒作戈矛 一戰名場造化愁 花錦文章開四面 天人科第上三頭 鴛鴻待侶飛清禁 山水緣情住外州 時伴庾公看海月 好吟詩斷望潮樓

諸侯帳下慣新妝 皆怯劉家薄媚娘 寶髻巧梳金翡翠 羅裙宜著繡鴛鴦 輕輕舞汗初沾袖 細細歌聲欲遶梁 何事不歸巫峽去 故來人世斷人腸

柘枝初出鼓聲招 花鈿羅衫聳細腰 移步錦靴空綽約 迎風繡帽動飄颻 亞身踏節鸞形轉 背面羞人鳳影嬌 祗恐相公看未足 便隨風雨上青霄

跪伸霜素剖琅玕 身墮瑤池魄暗寒 紅錦晚開雲母殿 白珠秋寫水精盤 情高鶴立崑崙峭 思壯鯨跳渤澥寬 誰有軒轅古銅片 爲持相並照妖看

天假縱橫入幕籌 東南頓減一方憂 行賷健筆辭天閣 坐見妖星落蔡州 青草袍襟翻日脚 黃金馬鐙照旄頭 此行領取從軍樂 莫慮功名不拜侯

平明小獵出中軍 異國名香滿袖薰 畫榼倒懸鸚鵡觜 花衫對舞鳳凰文 手擡白馬嘶春雪 臂竦青骹入暮雲 落日胡姬樓上飲 風吹簫管滿樓聞

曾持麈尾引金根 萬乘前頭草五言 疏講青龍歸禁苑 歌抄白雪乞梨園 朝驚雲氣遮天閣 暮踏猨聲入劒門 今日西川無子美 詩風又起浣花村

文聚星辰衣彩霞 問誰兄弟是劉家 雁行雲摻參差翼 瓊樹風開次第花 天假聲名懸日月 國憑騷雅變浮華 曾窮晉漢儒林傳 龍虎雖多未足誇

州青縣白淛河濆 飽向蒼龍闕下聞 鼓角自嚴寒海月 旌旗不動濕江雲 風騷處處文章主 井邑家家父母君 長恐抱轅留不住 九天鴛鷺待成羣

朱家亭子象懸匏 階瑩青莎棟剪茆 癭挂眼開欺鴝鵒 花緣網結妬螵蛸 有時風月輸三虎 無壁琴書屬四郊 土木欲知精潔處 社天歸燕怯安巢

人人入蜀謁文翁 妍醜終須露鏡中 詩景荒涼難道合 客情疎密分當同 城南歌吹琴臺月 江上旌旗錦水風 下客低頭來又去 暗堆冰炭在深衷

捫雲褭棧入青冥 鞿馬鈴騾傍日星 仰踏劒稜梯萬仞 下緣冰岫杳千尋 山花織錦時聊看 澗水彈琴不暇聽 若比爭名求利處 尋思此路却安寧

六年衣破帝城塵 一日天池水脫鱗 未有片言驚後輩 不無慙色見同人 每登公讌思來日 漸聽鄉音認本身 何幸致詩相慰賀 東歸花發杏桃春

山勢稜層入杳冥 寺形高下趂山行 象牙牀坐蓮花佛 瑪瑙函盛貝葉經 日映砌陰移寶閣 風吹天樂動金鈴 門前更有清江水 便是潯陽太守廳

擬占名場第一科 龍門十上困風波 三年護塞從戎遠 萬里投荒失意多 花縣到時銅墨貴 葉舟行處水雲和 遙知布惠蘇民後 應向祠堂弔汨羅

半年領郡固無勞 一日爲心素所操 輪奐未成繩墨在 規模已壯閌閎高 理人雖切才常短 薄宦都緣命不遭 從此歸耕洛川上 大千江路任風濤

存亡去住一壺中 兄事安期弟葛洪 甲子已過千歲鶴 儀容方稱十年童 心靈暗合行人數 藥力潛均造化功 終待此身無繫累 武陵山下等黃公

陰雲颯颯浪花愁 半度驚湍半挂舟 聲盡雲天君不住 命懸魚鱉妾同休 黛娥芳臉垂珠淚 羅襪香裾赴碧流 餘魄豈能銜木石 獨將遺恨付箜篌

秦王宮闕靄春煙 珠樹瓊枝近碧天 御氣馨香蘇合啓 簾光浮動水精懸 霏微羅縠隨芳袖 宛轉鮫鮹逐寶筵 從此咸陽一回首 暮雲愁色已千年

掌上恩移玉帳空 香珠滿眼泣春風 飄零怨柳凋眉翠 狼籍愁桃墜臉紅 鳳輦祗應三殿北 鸞聲不向五湖中 笙歌處處迴天睠 獨自無情長信宮

日日風吹虜騎塵 年年飲馬漢營人 千堆戰骨那知主 萬里枯沙不辨春 浴谷氣寒愁墜指 斷崖冰滑恐傷神 金鞍玉勒無顏色 淚滿征衣怨暴秦

水光春色滿江天 蘋葉風吹荷葉錢 香蟻翠旗臨岸市 豔娥紅袖渡江船 曉驚白鷺聯翩雪 浪蹙青茭瀲灩煙 不怕江洲芳草暮 待將秋興折湖蓮

吳女秋機織曙霜 冰蠶吐絲月盈筐 金刀玉指裁縫促 水殿花樓弦管長 舞袖慢移凝瑞雪 歌塵微動避雕梁 唯愁陌上芳菲度 狼籍風池荷葉黃

春官南院粉牆東 地色初分月色紅 文字一千重馬擁 喜歡三十二人同 眼看魚變辭凡水 心逐鸚飛出瑞風 莫怪雲泥從此別 總曾惆悵去年中

江上烹魚採野樵 鸞枝摧折半曾燒 未經良匠材雖散 待得知音尾已焦 若使琢磨徽白玉 便來風律軫青瑤 還能萬里傳山水 三峽泉聲豈寂寥

鳳城連夜九門通 帝女皇妃出漢宮 千乘寶蓮珠箔捲 萬條銀燭碧紗籠 歌聲緩過青樓月 香靄潛來紫陌風 長樂曉鐘歸騎後 遺簪墮珥滿街中

佳人臥病動經秋 簾幕繿縿不挂鉤 四體強扶藤夾膝 雙環慵整玉搔頭 花顏有幸君王問 藥餌無徵待詔愁 惆悵近來銷瘦盡 淚珠時傍枕函流

一詔皇城四海頒 醜戎無數束身還 戍樓吹笛人休戰 牧野嘶風馬自閑 河水九盤收數曲 天山千里鎖諸關 西邊北塞今無事 爲報東南夷與蠻

飄搖挾翅亞紅腹 江邊夜起如雷哭 請問貪婪一點心 臭腐填腹幾多足 越女如花住江曲 嫦娥夜夜凝雙睩 怕君撩亂錦窗中 十軸輕綃圍夜玉

梯山航海幾崎嶇 來謁金陵薜大夫 毛髮豎時趨劍戟 衣冠儼處拜冰壺 誠知兩軸非珠玉 深愧三縑卹旅途 明日過江風景好 不堪回首望勾吳

白馬披鬃練一團 今朝被絆欲行難 雪中放去空留跡 月下牽來只見鞍 向北長鳴天外遠 臨風斜控耳邊寒 自知毛骨還應異 更請孫陽仔細看

明時帝里遇清明 還逐遊人出禁城 九陌芳菲鶯自囀 萬家車馬雨初晴 客中下第逢今日 愁裏看花厭此生 春色來年誰是主 不堪憔悴更無成

塞山行盡到烏延 萬頃沙堆見極邊 河上月沉鴻鴈起 磧中風度犬羊膻 席箕草斷城池外 護柳花開帳幕前 此處遊人堪下淚 更聞終日望狼烟

賀蘭山便是戎疆 此去蕭關路幾荒 無限城池非漢界 幾多人物在胡鄉 諸侯持節望吾土 男子生身負我唐 廻望風光成異域 誰能獻計復河湟

天井雖收寇未平 所司促戰急王程 曉馳雲騎穿花去 夜與星郎帶月行 新詠盡題關外事 故鄉因過洛陽城 時逢寒食遊人識 竟說從來有大名

同登科第皆清列 尚愛東畿一尉閑 雖有田園供海畔 且無宗黨在朝班 甘貧只爲心知道 晚達多緣性好山 白首青衫猶未換 又騎羸馬出函關

將軍不復見儀形 笑語隨風入杳冥 戰馬舊騎嘶引葬 歌姬新嫁哭辭靈 功勳客問求爲誌 服玩僧收與轉經 寂寞一家春色裏 百花開落滿山庭

朝客高清愛水禽 綠波雙鷺在園林 立當風裏絲搖急 步遶池邊字印深 刷羽競生堪畫勢 依泉各有取魚心 我鄉多傍門前見 坐覺煙波思不禁

重重作閨清旦鐍 兩耳深聲長不徹 深宮坐愁百年身 一片玉中生憤血 焦桐彈罷絲自絕 漠漠暗魂愁夜月 故鄉不歸誰共穴 石上作蒲蒲九節

擾擾都城曉四開 不關名利也塵埃 千門甲第身遙入 萬里銘旌死後來 洛水暮煙橫莽蒼 邙山秋日露崔嵬 須知此事堪爲鏡 莫遣黃金漫作堆

少年金紫就光輝 直指邊城虎翼飛 一卷旌收千騎虜 萬全身出百重圍 黃雲斷塞尋鷹去 白草連天射鴈歸 白首漢廷刀筆吏 丈夫功業本相依

一面妖桃千里蹄 嬌姿駿骨價應齊 乍牽玉勒辭金棧 催整花鈿出繡閨 去日豈無沾袂泣 歸時還有頓銜嘶 嬋娟躞蹀春風裏 揮手搖鞭楊柳隄

綺閣香銷華廐空 忍將行雨換追風 休憐柳葉雙眉翠 卻愛桃花兩耳紅 侍宴永辭春色裏 趁朝休立漏聲中 恩勞未盡情先盡 暗泣嘶風兩意同

佳人臥病動經秋 簾幕繿縿不挂鉤 四體強扶藤夾膝 雙鬟慵插玉搔頭 花顏有幸君王問 藥餌無徵待詔愁 惆悵近來消瘦盡 淚珠時傍枕函流

舞停歌罷鼓連摧 軟骨仙蛾暫起來 紅罨畫衫纏腕出 碧排方胯背腰來 旁收拍拍金鈴擺 却踏聲聲錦袎摧 看著遍頭香袖褶 粉屏香帕又重隈

畫鼓拖環錦臂攘 小娥雙換舞衣裳 金絲蹙霧紅衫薄 銀蔓垂花紫帶長 鸞影乍迴頭並舉 鳳聲初歇翅齊張 一時欻腕招殘拍 斜斂輕身拜玉郎

促疊蠻鼉引柘枝 卷簷虛帽帶交垂 紫羅衫宛蹲身處 紅錦靴柔踏節時 微動翠蛾拋舊態 緩遮檀口唱新詞 看看舞罷輕雲起 却赴襄王夢裏期

寂寞春風舊柘枝 舞人休唱曲休吹 鴛鴦鈿帶拋何處 孔雀羅衫付阿誰 畫鼓不聞招節拍 錦靴空想挫腰肢 今來座上偏惆悵 曾是堂前教徹時

謝家雙植本圖榮 樹老人因地變更 朱頂鶴知深蓋偃 白眉僧見小枝生 高臨月殿秋雲影 靜入風簷夜雨聲 縱使百年爲上壽 綠陰終借暫時行

天台南洞一靈仙 骨聳冰稜貌瑩然 曾對浦雲長昧齒 重來華表不知年 溪橋晚下玄龜出 草露朝行白鹿眠 猶憶夜深華蓋上 更無人處話丹田

錦堂晝永繡簾垂 立却花驄待出時 紅粉美人擎酒勸 青衣年少臂鷹隨 輕將玉杖敲花片 旋把金鞭約柳枝 近地獨遊三五騎 等閑行傍曲江池

一聞周召佐明時 西望都門強策羸 天子好文才自薄 諸侯力薦命猶奇 賀知章口徒勞說 孟浩然身更不疑 唯是勝遊行未遍 欲離京國尚遲遲

秋溪南岸菊霏霏 急管煩弦對落暉 紅葉樹深山徑斷 碧雲江靜浦帆稀 不堪孫盛嘲時笑 願送王弘醉夜歸 流落正憐芳意在 砧聲徒促授寒衣

扁舟亭下駐煙波 十五年遊重此過 洲觜露沙人渡淺 樹稍藏竹鳥啼多 山銜落照欹紅蓋 水蹙斜文捲綠羅 腸斷中秋正圓月 夜來誰唱異鄉歌

清夜浮埃暫歇鄽 塔輪金照露華鮮 人行中路月生海 鶴語上方星滿天 樓影半連深岸水 鐘聲寒徹遠林煙 僧房閉盡下樓去 一半夢魂離世緣

東去江干是勝遊 鼎湖興望不堪愁 謝安近日違朝旨 傅說當時允帝求 暫向聊城飛一箭 長爲滄海繫扁舟 分明此事無人見 白首相看未肯休

楊子江頭昔共迷 一爲京兆隔雲泥 故人昨日同時弔 舊馬今朝別處嘶 向壁愁眉無復畫 扶牀稚齒已能啼 也知世路名堪貴 誰信莊周論物齊

楚謠襦袴整三年 喉舌新恩下九天 鼓角雄都分節鉞 蛇龍舊國罷樓船 崑河已在兵鈐內 堂柳空留鶴嶺前 多病無由酬一顧 鄢陵千騎去翩翩

孤城高柳曉鳴鴉 風簾半鉤清露華 九峰聚翠宿危檻 一夜孤光懸冷沙 出岸遠暉帆欲落 入谿寒影鴈差斜 杜陵歸去春應早 莫厭青山謝朓家

錦城春色泝江源 三峽經過幾夜猨 紅樹兩厓開霽色 碧巖千仞漲波痕 蕭蕭暮雨荆王夢 漠漠春煙蜀帝魂 長怨相如留滯處 富家還憶卓王孫

南下天台厭絕冥 五湖波上汎如萍 江鷗自戲爲蹤跡 野鹿閑驚是性靈 任子偶垂滄海釣 戴逵虛認少微星 金門後俊徒相唁 且爲人間寄茯苓

春寺無人亂鳥啼 藤蘿陰磴野僧迷 雲藏古壁遺龍象 草沒香臺抱鹿麛 松籟泠泠疑梵唄 柳煙歷歷見招提 爲耽寂樂親禪侶 莫怪閑行費馬蹄

清洛半秋懸璧月 綵船當夕泛銀河 蒼龍頷底珠皆沒 白帝心邊鏡乍磨 海上幾時霜雪積 人間此夜管弦多 須知天地爲鑪意 盡取黃金鑄作波

不熱不寒三五夕 晴川明月正相臨 千珠競沒蒼龍頷 一鏡高懸白帝心 幾處淒涼緣地遠 有時惆悵值雲陰 如何清洛如清晝 共見初升又見沈

嘉晨令節共陶陶 風景牽情並不勞 曉日整冠蘭室靜 秋原騎馬菊花高 晴光一一呈金剎 詩思浸浸逼水曹 何必銷憂憑外物 祗將清韻敵春醪

科名繼世古來稀 高步何年下紫微 帝命幾曾移重鎮 時清猶望領春闈 登朝舊友常思見 開幕賢人併望歸 今日得遊風化地 却回滄海有光輝

清重可過知內制 從前禮絕外庭人 看花在處多隨駕 召宴無時不及旬 馬自賜來騎覺穩 詩緣得後意長新 應憐獨在文場久 十有餘年浪過春

記得早年曾拜識 便憐孤進賞文章 免令汩沒慙時輩 與作聲名徹舉場 一自鳳池承密旨 今因世路接餘光 雲泥雖隔思長在 縱使無成也不忘

獨在御樓南畔住 生涯還似舊時貧 全無竹可侵行逕 一半花猶屬別人 吟處不妨嫌鼓鬧 眼前唯稱與僧鄰 近來漸覺青莎巷 車馬過從已有塵

從得高科名轉盛 亦言歸去滿城知 發時誰不開筵送 到處人爭與馬騎 劍路紅蕉明棧閣 巴村綠樹蔭神祠 鄉中後輩遊門館 半是來求近日詩

萍岸新淘見碧霄 中流相去忽成遙 空餘孤嶼來詩景 無復橫槎礙柳條 紅斾路幽山翠濕 錦帆風起浪花飄 共知浸潤同雷澤 何慮川源有旱苗

古巷戟門誰舊宅 早曾聞說屬官家 更無新燕來巢屋 唯有閑人去看花 空廐欲摧塵滿櫪 小池初涸草侵沙 榮華事歇皆如此 立馬踟躕到日斜

選居幽近御街東 易得詩人聚會同 白練鳥飛深竹裏 朱弦琴在亂書中 亭開山色當高枕 樓靜簫聲落遠風 何事宦塗猶寂寞 都緣清苦道難通

永日微吟在竹前 骨清唯愛漱寒泉 門閑多有投文客 身病長無買藥錢 嶺寺聽猨頻獨宿 湖亭避宴動經年 親知盡怪疎榮祿 的是將心暗學禪

玉關西路出臨洮 風卷邊沙入馬毛 寺寺院中無竹樹 家家壁上有弓刀 惟憐戰士垂金甲 不尚游人著白袍 日暮獨吟秋色裏 平原一望戍樓高

遠憶拜親留不住 出門行計與誰同 程塗半是依船上 請謁多愁值雨中 堰水靜連隄樹綠 村橋時映野花紅 迴期須及來春事 莫便江邊逐釣翁

紫髯年少奉恩初 直閤將軍盡不如 酒後引兵圍百草 風前駐斾領邊書 宅將公主同時賜 官與中郎共日除 大笑魯儒年四十 腰間猶未識金魚

桑柘駢闐數畝間 門前五柳正堪攀 尊中美酒長須滿 身外浮名總是閑 竹逕有時風爲掃 柴門無事日常關 於焉已是忘機地 何用將金別買山

科名再得年猶少 今日休官更覺賢 去國已辭趨府伴 向家還入渡江船 雪晴新雁斜行出 潮落殘雲遠色鮮 在處若逢山水住 到時應不及秋前

更無人吏在門前 不似居官似學僊 藥氣暗侵朝服上 花陰晚到簿書邊 玉琴閑把看山坐 筒簟長鋪與客眠 時見街中騎瘦馬 低頭只是爲詩篇

尋僧昨日尚相隨 忽見緋幡意可知 題處舊詩休更讀 買來新馬憶曾騎 不應隨分空營奠 終擬求人與立碑 每向宣陽里中過 遙聞哭臨淚先垂

同是越人從小別 忽歸鄉里見皆驚 湖邊訪舊知誰在 幕下留歡但覺榮 望嶺又生紅槿思 登車豈倦白雲程 況當季父承恩日 廉問南州政已成

坐將文教鎮藩維 花滿東南聖主知 公務肯容私暫入 豐年長與德相隨 無賢不是朱門客 有子皆如玉樹枝 自愛此身居樂土 詠歌林下日忘疲

青冥路口絕人行 獨與僧期上赤城 樹列煙嵐春更好 溪藏冰雪夜偏明 空山雉雊禾苗短 野館風來竹氣清 若過石橋看瀑布 不妨高處便題名

春隄一望思無涯 樹勢還同水勢斜 深映菰蒲三十里 晴分功利幾千家 謀成既不勞人力 境遠偏宜隔浪花 若與青山長作固 汀洲肯恨柳絲遮

丹頂分明音響別 況聞來處隔雲濤 情懸碧落飛何晚 立近清池意自高 向夜雙栖驚玉漏 臨軒對舞拂朱袍 仙郎爲爾開籠早 莫慮回翔損羽毛

江南才子日紛紛 少有篇章得似君 清話未同山寺宿 離歌已向客亭聞 梅天馬上愁黃鳥 澤國帆前見白雲 通籍名高年又少 回頭應笑晚從軍

軒車此去也逢時 地近湘南頗入詩 一月計程那是遠 中年出守未爲遲 水邊花氣熏章服 嶺上嵐光照畫旗 想得化行風土變 州人應爲立生祠

白頭爲郡清秋別 山水南行豈覺賒 楚老只應思入境 吳兒從此去移家 館依高嶺分樟葉 路出重江見葦花 務退唯當吟詠苦 留心曾不在生涯

西入山門十里程 粉牆書字甚分明 蕭帝壞陵深虎跡 廣師遺院閉松聲 長廊畫剝僧形影 石壁塵昏客姓名 何必更將空色遣 眼前人事是浮生

南湖春色通平遠 貪記詩情忘酒桮 帆自巴陵山下過 雨從神女峽邊來 青蒲映水疎還密 白鳥飜空去復回 盡日與君同看望 了然勝見畫屏開

久聞從事滄江外 誰謂無官已白頭 來備戎裝嘶數騎 去持丹詔入孤舟 蟬鳴遠驛殘陽樹 鷺起湖田片雨秋 到日重陪丞相宴 鏡湖新月在城樓

林居向晚饒清景 惜去非關戀酒桮 石淨每因杉露滴 地幽漸覺水禽來 藥蔬秋後供僧盡 竹杖吟中望月回 紅葉閑飄籬落迥 行人遠見草堂開

木落霜飛天地清 空江百里見潮生 鮮飆出海魚龍氣 晴雪噴山雷鼓聲 雲日半陰川漸滿 客帆皆過浪難平 高樓曉望無窮意 丹葉黃花繞郡城

湖上微風小檻涼 翻翻菱荇滿迴塘 野船著岸入春草 水鳥帶波飛夕陽 蘆葉有聲疑露雨 浪花無際似瀟湘 飄然蓬艇東歸客 盡日相看憶楚鄉

慵拙幸便荒僻地 縱聞猨鳥亦何愁 偶因藥酒欺梅雨 却著寒衣過麥秋 歲計有餘添橡實 生涯一半在漁舟 世人若便無知己 應向此溪成白頭

七千里別寧無恨 且貴從軍樂事多 不駐節旄先候發 偶逢山寺亦難過 蠻人獨放畬田火 海獸羣遊落日波 遠作受恩身不易 莫拋書劒近笙歌

天兵十萬勇如貔 正是酬恩報國時 汴水波瀾喧鼓角 隋堤楊柳拂旌旗 前驅紅斾關西將 坐間青娥趙國姬 寄語長安舊冠蓋 麤官到底是男兒

寶輪金地壓人寰 獨坐蒼冥啓玉關 北嶺風煙開魏闕 南軒氣象鎮商山 灞陵車馬垂楊裏 京國城池落照間 蹔放塵心游物外 六街鐘鼓又催還

恩霑譴雪幾人同 歸宰湘陰六月中 商嶺馬嘶殘暑雨 席帆高挂早秋風 貢名頻向書闈失 飛檄曾傳朔漠空 西省尚嗟君宦遠 水雞啼處莫聽鴻

蕭關新復舊山川 古戍秦原景象鮮 戎虜乞降歸惠化 皇威漸被懾腥膻 穹廬遠戍煙塵滅 神武光揚竹帛傳 左袵盡知謌帝澤 從茲不更備三邊

竹翠嬋娟草逕幽 佳人歸老傍汀洲 玉蟾露冷梁塵暗 金鳳花開雲鬢秋 十畝稻香新綠野 一聲歌斷舊青樓 芭蕉半卷西池雨 日暮門前雙白鷗

九華如劍插雲霓 青靄連空望欲迷 北截吳門疑地盡 南連楚界覺天低 龍池水蘸中秋月 石路人攀上漢梯 惆悵舊游無復到 會須登此出塵泥

鸞鳳分飛海樹秋 忍聽鐘鼓越王樓 只應霜月明君意 緩撫瑤琴送我愁 山遠莫教雙淚盡 雁來空寄八行幽 相如若返臨邛市 畫舸朱軒萬里游

喧濁侵肌性未沈 每來雲外恣幽尋 塵衣更喜秋泉潔 倦跡方依竹洞深 暫過偶然應繫分 有期終去但勞心 唯憐一夜空山月 似許他年伴獨吟

晝對南風獨閉關 暗期幽鳥去仍還 如今有待終身貴 未若忘機盡日閑 心似蒙莊遊物外 官慚許掾在人間 開襟自向清風笑 無限秋光爲解顏

孤館蕭條槐葉稀 暮蟬聲隔水聲微 年年爲客路無盡 日日送人身未歸 何處迷鴻離浦月 誰家愁婦擣霜衣 夜深不臥簾猶捲 數點殘螢入戶飛

桑柘悠悠水蘸堤 晚風晴景不妨犂 高機猶織臥蠶子 下坂未饑逢飼妻 杏色滿林羊酪熟 麥涼浮壠雉媒低 生時自樂死由命 萬事在天管不迷

龍門八上不知津 唯有君心困益親 白社追遊名自遠 青袍相映道逾新 十年江海魚緘盡 一夜笙歌鳳吹頻 漸老舊交情更重 莫將美酒負良辰

十萬人家天塹東 管弦臺榭滿春風 名歸范蠡五湖上 國破西施一笑中 香逕自生蘭葉小 響廊深映月華空 尊前多暇但懷古 盡日愁吟誰與同

不倚軍功有俠名 可憐毬獵少年情 戴鈴健鶻隨聲下 撼珮驕驄弄影行 覓匠重裝燕客劒 對人新按越姬箏 豈知儒者心偏苦 吟向秋風白髮生

雙鷺應憐水滿池 風飄不動頂絲垂 立當青草人先見 行傍白蓮魚未知 一足獨拳寒雨裏 數聲相叫早秋時 林塘得爾須增價 況與詩家物色宜

晚虹斜日塞天昏 一半山川帶雨痕 新水亂侵青草路 殘煙猶傍綠楊村 胡人羊馬休南牧 漢將旌旗在北門 行子喜聞無戰伐 閑看遊騎獵秋原

君在桐廬何處住 草堂應與戴家鄰 初歸山犬翻驚主 久別江鷗却避人 終日欲爲相逐計 臨岐空羨獨行身 秋風釣艇遙相憶 七里灘西片月新

劒峯重疊雪雲漫 憶昨來時處處難 大散嶺頭春足雨 褒斜谷裏夏猶寒 蜀門去國三千里 巴路登山八十盤 自到成都燒酒熟 不思身更入長安

塵路誰知蹋雪蹤 到來空認出雲峯 天晴遠見月中樹 風便細聽煙際鐘 閱世數思僧並院 憶山長羨鶴歸松 新愁舊恨多難說 半在眉間半在胸

處處煙霞尋總遍 却來城市喜逢師 時流見說無人在 年紀唯應有鶴知 大藥已成寧畏晚 小松初種不嫌遲 長憂一日歸天去 未授靈方遣問誰

忽聞身謝滿朝驚 俄感鄱陽罷市情 遺愛永存今似古 高名不朽死如生 神仙難見青騾事 諫議空留白馬名 授館曾爲門下客 幾迴垂淚過宣平

浣花溪裏花多處 爲憶先生在蜀時 萬古只應留舊宅 千金無復換新詩 沙崩水檻鷗飛盡 樹壓村橋馬過遲 山月不知人事變 夜來江上與誰期

高城新築壓長川 虎踞龍盤氣色全 五里似雲根不動 一重如月暈長圓 河流暗與溝池合 山色遙將睥睨連 自有此來當汴口 武牢何用鎖風煙

幽居悄悄何人到 落日清涼滿樹梢 新句有時愁裏得 古方無效病來拋 荒簷數蝶懸蛛網 空屋孤螢入燕巢 獨臥南窗秋色晚 一庭紅葉掩衡茅

白鬚虜將話邊事 自失公權怨語多 漢主豈勞思李牧 趙王猶是用廉頗 新鷹飽肉唯閑獵 舊劒生衣嬾更磨 百戰無功身老去 羨他年少渡黃河

青蘋白石匝蓮塘 水裏蓮開帶瑞光 露濕紅芳雙朵重 風飄綠蔕一枝長 同心梔子徒誇豔 合穗嘉禾豈解香 不獨豐祥先有應 更宜花縣對潘郎

歲盡貧生事事須 就中深恨酒錢無 故人充壽能分送 遠客消愁免自沽 一夜四乘傾鑿落 五更三點把屠蘇 已供時節深珍重 況許今朝更挈壺

有客新從趙地回 自言曾上古叢臺 雲遮襄國天邊去 樹繞漳河地裏來 弦管變成山鳥哢 綺羅留作野花開 金輿玉輦無行跡 風雨惟知長綠苔

秋風吹却九臯禽 一片閑雲萬里心 碧落有情應悵望 青天無路可追尋 來時白雪翎猶短 去日丹砂頂漸深 華表柱頭留語後 更無消息到如今

玉座塵消硯水清 龍髯不動綵毫輕 初分隆準山河秀 乍點重瞳日月明 宮女捲簾皆暗認 侍臣開殿盡遙驚 三朝供奉無人敵 始覺僧繇浪得名

與君同在苦空間 君得空門我愛閑 禁足已教修鴈塔 終身不擬下雞山 窗中遙指三千界 枕上斜看百二關 香茗一甌從此別 轉蓬流水幾時還

謝公何歲掩松楸 雙鶴依然傍玉樓 朱頂巑岏荒草上 雪毛零落小池頭 蓬瀛路斷君何在 雲水情深我尚留 他日若來華表上 更添多少令威愁

鳳城煙靄思偏多 曾向劉郎住處過 銀燭焰前貪勸酒 玉簫聲裏已聞歌 佳人惜別看嘶馬 公子含情向翠蛾 今日重來門巷改 出牆桐樹綠婆娑

曾住衡陽嶽寺邊 門開江水與雲連 數州城郭藏寒樹 一片風帆著遠天 猨嘯不離行道處 客來皆到臥牀前 今朝惆悵紅塵裏 惟憶閑陪盡日眠

高倚霞梯萬丈餘 共看移步入宸居 曉隨鵷鷺排金鎖 靜對鉛黃校玉書 漠漠禁煙籠遠樹 泠泠宮漏響前除 還聞漢帝親詞賦 好爲從容奏子虛

獻之閑坐說歸州 曾到昭君廟裏遊 自古行人多怨恨 至今鄉土盡風流 泉如珠淚侵階滴 花似紅妝滿岸愁 河畔猶殘翠眉樣 有時新月傍簾鉤

金甲雲旗盡日迴 倉皇羅袖滿塵埃 濃香猶自飄鑾輅 恨魄無因離馬嵬 南內宮人悲帳殿 東溟方士問蓬萊 唯餘坡上彎環月 時送殘蛾入帝臺

吳越千年奈怨何 兩宮清吹作樵歌 姑蘇一敗雲無色 范蠡長遊水自波 霞拂故城疑轉斾 月依荒樹想嚬蛾 行人欲問西施館 江鳥寒飛碧草多

綺陌千年思斷蓬 今來還宿鳳城東 瑤臺鐘鼓長依舊 巫峽煙花自不同 千結故心爲怨網 萬條新景作愁籠 何時更伴劉郎去 却見夭桃滿樹紅

蕭寺曾過最上方 碧桐濃葉覆西廊 遊人縹緲紅衣亂 座客從容白日長 別後旋成莊叟夢 書來忽報惠休亡 他時若更相隨去 祗是含酸對影堂

美貌雄才已少齊 寶書仙簡兩看題 金刀片片裁新錦 玉步重重上舊梯 鵬到碧天排霧去 鳳遊瓊樹揀枝棲 蓬瀛宴罷試迴首 一望塵中路正迷

移居新竹已堪看 斸破莓苔得幾竿 圓節不教傷粉籜 低枝猶擬拂霜壇 牆頭枝動如煙綠 枕上風來送夜寒 第一莫教漁父見 且從蕭颯滿朱欄

仁聖天子神且武 內興文教外披攘 以德化人漢文帝 側身修道周宣王 迒蹊巢穴盡窒塞 禮樂刑政皆弛張 何當提筆侍巡狩 前驅白斾弔河湟

始皇東遊出周鼎 劉項縱觀皆引頸 削平天下實辛勤 却爲道傍窮百姓 黔首不愚爾益愚 千里函關囚獨夫 牧童火入九泉底 燒作灰時猶未枯

觚稜金碧照山高 萬國珪璋捧赭袍 舐筆和鉛欺賈馬 讚功論道鄙蕭曹 東南樓日珠簾卷 西北天宛玉厄豪 四海一家無一事 將軍攜鏡泣霜毛

晴雲似絮惹低空 紫陌微微弄袖風 韓嫣金丸莎覆綠 許公韉汗杏粘紅 煙生窈窕深東第 輪撼流蘇下北宮 自笑苦無樓護智 可憐鉛槧竟何功

雨晴九陌鋪江練 嵐嫩千峰疊海濤 南苑草芳眠錦雉 夾城雲暖下霓旄 少年羈絡青紋玉 遊女花簪紫蒂桃 江碧柳深人盡醉 一瓢顏巷日空高

束帶謬趨文石陛 有章曾拜皁囊封 期嚴無奈睡留癖 勢窘猶爲酒泥慵 偷釣侯家池上雨 醉吟隋寺日沈鐘 九原可作吾誰與 師友瑯琊邴曼容

洪河清渭天池濬 太白終南地軸橫 祥雲輝映漢宮紫 春光繡畫秦川明 草妬佳人鈿朵色 風回公子玉銜聲 六飛南幸芙蓉苑 十里飄香入夾城

豐貂長組金張輩 駟馬文衣許史家 白鹿原頭回獵騎 紫雲樓下醉江花 九重樹影連清漢 萬壽山光學翠華 誰識大君謙讓德 一毫名利鬬鼃蟇

元載相公曾借箸 憲宗皇帝亦留神 旋見衣冠就東市 忽遺弓劒不西巡 牧羊驅馬雖戎服 白髮丹心盡漢臣 唯有涼州歌舞曲 流傳天下樂閑人

捷書皆應睿謀期 十萬曾無一鏃遺 漢武慙誇朔方地 周宣休道太原師 威加塞外寒來早 恩入河源凍合遲 聽取滿城歌舞曲 涼州聲韻喜參差

行看臘破好年光 萬壽南山對未央 黠戛可汗修職貢 文思天子復河湟 應須日馭西巡狩 不假星弧北射狼 吉甫裁詩歌盛業 一篇江漢美宣王

將軍獨乘鐵驄馬 榆溪戰中金僕姑 死綏却是古來有 驍將自驚今日無 青史文章爭點筆 朱門歌舞笑捐軀 誰知我亦輕生者 不得君王丈二殳

碧池新漲浴嬌鴉 分鏁長安富貴家 遊騎偶同人鬬酒 名園相倚杏交花 銀鞦騕褭嘶宛馬 繡鞅璁瓏走鈿車 一曲將軍何處笛 連雲芳草日初斜

冥鴻不下非無意 塞馬歸來是偶然 紫綬公卿今放曠 白頭郎吏尚留連 終南山下拋泉洞 陽羨溪中買釣船 欲與明公操履杖 願聞休去是何年

玉函怪牒鎖靈篆 紫洞香風吹碧桃 老翁四目牙爪利 擲火萬里精神高 靄靄祥雲隨步武 纍纍秋冢歎蓬蒿 三山朝去應非久 姹女當窗繡羽袍

玉子紋楸一路饒 最宜簷雨竹蕭蕭 羸形暗去春泉長 拔勢橫來野火燒 守道還如周柱史 鏖兵不羨霍嫖姚 浮生七十更萬日 與子期于局上銷

九金神鼎重丘山 五玉諸侯雜珮環 星座通霄狼鬣暗 戍樓吹笛虎牙閑 斗間紫氣龍埋獄 天上洪爐帝鑄顏 若念西河舊交友 魚符應許出函關

洛橋風暖細翻衣 春引仙官去玉墀 獨鶴初沖太虛日 九牛新落一毛時 行開教化期君是 臥病神祇禱我知 十載丈夫堪恥處 朱雲猶掉直言旗

一片宮牆當道危 行人爲爾去遲遲 篳圭苑裏秋風後 平樂館前斜日時 錮黨豈能留漢鼎 清談空解識胡兒 千燒萬戰坤靈死 慘慘終年鳥雀悲

句吳亭東千里秋 放歌曾作昔年遊 青苔寺裏無馬跡 綠水橋邊多酒樓 大抵南朝皆曠達 可憐東晉最風流 月明更想桓伊在 一笛聞吹出塞愁

謝眺詩中佳麗地 夫差傳裏水犀軍 城高鐵甕橫強弩 柳暗朱樓多夢雲 畫角愛飄江北去 釣歌長向月中聞 揚州塵土試回首 不惜千金借與君

上吞巴漢控瀟湘 怒似連山淨鏡光 魏帝縫囊真戲劇 苻堅投箠更荒唐 千秋釣艇歌明月 萬里沙鷗弄夕陽 範蠡清塵何寂寞 好風唯屬往來商

六朝文物草連空 天淡雲閑今古同 鳥去鳥來山色裏 人歌人哭水聲中 深秋簾幕千家雨 落日樓臺一笛風 惆悵無因見范蠡 參差煙樹五湖東

日暖泥融雪半銷 行人芳草馬聲驕 九華山路雲遮寺 清弋江村柳拂橋 君意如鴻高的的 我心懸斾正搖搖 同來不得同歸去 故國逢春一寂寥

瀟灑江湖十過秋 酒杯無日不淹留 謝公城畔溪驚夢 蘇小門前柳拂頭 千里雲山何處好 幾人襟韻一生休 塵冠挂却知閑事 終擬蹉跎訪舊遊

百感中來不自由 角聲孤起夕陽樓 碧山終日思無盡 芳草何年恨即休 睫在眼前長不見 道非身外更何求 誰人得似張公子 千首詩輕萬戶侯

柳岸風來影漸疎 使君家似野人居 雲容水態還堪賞 嘯志歌懷亦自如 雨暗殘燈碁散後 酒醒孤枕鴈來初 可憐赤壁爭雄渡 唯有蓑翁坐釣魚

江涵秋影鴈初飛 與客攜壺上翠微 塵世難逢開口笑 菊花須插滿頭歸 但將酩酊酬佳節 不用登臨歎落暉 古往今來只如此 牛山何必淚霑衣

縉雲新命詔初行 纔是孤魂壽器成 黃壤不知新雨露 粉書空換舊銘旌 巨卿哭處雲空斷 阿騖歸來月正明 多少四年遺愛事 鄉閭生子李爲名

遠風南浦萬重波 未似生離別恨多 楚管能吹柳花怨 吳姬爭唱竹枝歌 金釵橫處綠雲墮 玉筯凝時紅粉和 待得枚臯相見日 自應粧鏡笑蹉跎

因思上黨三年戰 閑詠周公七月詩 竹帛未聞書死節 丹青空見畫靈旗 蕭條井邑如魚尾 早晚干戈識虎皮 莫笑一麾東下計 滿江秋浪碧參差

楚女梅簪白雪姿 前溪碧水凍醪時 雲罍心凸知難捧 鳳管簧寒不受吹 南國劒眸能盼眄 侍臣香袖愛僛垂 自憐窮律窮途客 正怯孤燈一局碁

萬家相慶喜秋成 處處樓臺歌板聲 千歲鶴歸猶有恨 一年人住豈無情 夜涼溪館留僧話 風定蘇潭看月生 景物登臨閑始見 願爲閑客此閑行

日落水流西復東 春光不盡柳何窮 巫娥廟裏低含雨 宋玉宅前斜帶風 不嫌榆莢共爭翠 深與桃花相映紅 灞上漢南千萬樹 幾人遊宦別離中

金河秋半虜弦開 雲外驚飛四散哀 仙掌月明孤影過 長門燈暗數聲來 須知胡騎紛紛在 豈逐春風一一回 莫厭瀟湘少人處 水多菰米岸莓苔

綵服鮮華覲渚宮 鱸魚新熟別江東 劉郎浦夜侵船月 宋玉亭春弄袖風 落落精神終有立 飄飄才思杳無窮 誰人世上爲金口 借取明時一薦雄

行樂及時時已晚 對酒當歌歌不成 千里暮山重疊翠 一溪寒水淺深情 高人以飲爲忙事 浮世除詩盡強名 看著白蘋芽欲吐 雪舟相訪勝閑行

一謁征南最少年 虞卿雙璧截肪鮮 歌謠千里春長暖 絲管高臺月正圓 玉帳軍籌羅俊彥 絳帷環珮立神仙 陸公餘德機雲在 如我酬恩合執鞭

滕閣中春綺席開 柘枝蠻鼓殷晴雷 垂樓萬幕青雲合 破浪千帆陣馬來 未掘雙龍牛斗氣 高懸一榻棟梁材 連巴控越知何事 珠翠沈檀處處堆

控壓平江十萬家 秋來江靜鏡新磨 城頭晚鼓雷霆後 橋上遊人笑語多 日落汀痕千里色 月當樓午一聲歌 昔年行樂穠桃畔 醉與龍沙揀蜀羅

雲光嵐彩四面合 柔柔垂柳十餘家 雉飛鹿過芳草遠 牛巷雞塒春日斜 秀眉老父對罇酒 蒨袖女兒簪野花 征車自念塵土計 惆悵溪邊書細沙

益戇由來未覺賢 終須南去弔湘川 當時物議朱雲小 後代聲華白日懸 邪佞每思當面唾 清貧長欠一杯錢 驛名不合輕移改 留警朝天者惕然

碧溪留我武關東 一笑懷王跡自窮 鄭袖嬌嬈酣似醉 屈原憔悴去如蓬 山墻谷塹依然在 弱吐強吞盡已空 今日聖神家四海 戌旗長卷夕陽中

聖敬文思業太平 海寰天下唱歌行 秋來氣勢洪河壯 霜後精神泰華獰 廣德者強朝萬國 用賢無敵是長城 君王若悟治安論 安史何人敢弄兵

一笑五雲溪上舟 跳丸日月十經秋 鬢衰酒減欲誰泥 跡辱魂慙好自尤 夢寐幾回迷蛺蝶 文章應解伴牢愁 無窮塵土無聊事 不得清言解不休

平生自許少塵埃 爲吏塵中勢自迴 朱紱久慙官借與 白題還嘆老將來 須知世路難輕進 豈是君門不大開 霄漢幾多同學伴 可憐頭角盡卿材

芳草渡頭微雨時 萬株楊柳拂波垂 蒲根水暖雁初浴 梅徑香寒蜂未知 辭客倚風吟暗淡 使君迴馬濕旌旗 江南仲蔚多情調 悵望春陰幾首詩

髪勻肉好生春嶺 截玉鑽星寄使君 檀的染時痕半月 落梅飄處響穿雲 樓中威鳳傾冠聽 沙上驚鴻掠水分 遙想紫泥封詔罷 夜深應隔禁墻聞

七子論詩誰似公 曹劉須在指揮中 薦衡昔日知文舉 乞火無人作蒯通 北極樓臺長挂夢 西江波浪遠吞空 可憐故國三千里 虛唱歌詞滿六宮

大夫官重醉江東 瀟灑名儒振古風 文石陛前辭聖主 碧雲天外作冥鴻 五言寧謝顏光祿 百歲須齊衛武公 再拜宜同丈人行 過庭交分有無同

曾向蓬萊宮裏行 北軒闌檻最留情 孤高堪弄桓伊笛 縹緲宜聞子晉笙 天接海門秋水色 煙籠隋苑暮鐘聲 他年會著荷衣去 不向山僧說姓名

虬蟠千仞劇羊腸 天府由來百二強 四皓有芝輕漢祖 張儀無地與懷王 雲連帳影蘿陰合 枕遶泉聲客夢涼 深處會容高尚者 水苗三頃百株桑

翠巖千尺倚溪斜 曾得嚴光作釣家 越嶂遠分丁字水 臘梅遲見二年花 明時刀尺君須用 幽處田園我有涯 一壑風烟陽羨里 解龜休去路非賒

檣似鄧林江拍天 越香巴錦萬千千 滕王閣上柘枝鼓 徐孺亭西鐵軸船 八部元侯非不貴 萬人師長豈無權 要君嚴重疎歡樂 猶有河湟可下鞭

遠信初憑雙鯉去 他鄉正遇一陽生 尊前豈解愁家國 輦下唯能憶弟兄 旅館夜憂姜被冷 暮江寒覺晏裘輕 竹門風過還惆悵 疑是松窗雪打聲

歌闋罇殘恨却偏 憑君不用設離筵 未趍雉尾隨元老 且驀羊腸過少年 七葉漢貂真密近 一枝詵桂亦徒然 羽書正急徵兵地 須遣頭風處處痊

紅鉛濕盡半羅裙 洞府人間手欲分 滿面風流雖似玉 四年夫婿恰如雲 當春離恨盃長滿 倚柱關情日漸曛 爲報眼波須穩當 五陵遊宕莫知聞

暖雲如粉草如茵 獨步長堤不見人 一嶺桃花紅錦黦 半溪山水碧羅新 高枝百舌猶欺鳥 帶葉梨花獨送春 仲蔚欲知何處在 苦吟林下拂詩塵

飄來雞樹鳳池邊 漸壓瓊枝凍碧漣 銀闕雙高銀漢裏 玉山橫列玉墀前 昭陽殿下風迴急 承露盤中月彩圓 上相抽毫歌帝德 一篇風雅美豐年

矜紅掩素似多才 不待櫻桃不逐梅 春到未曾逢宴賞 雨餘爭解免低徊 巧窮南國千般豔 趁得春風二月開 堪恨王孫浪遊去 落英狼籍始歸來

文爭武戰就神功 時似開元天寶中 已建玄戈收相土 應迴翠帽過離宮 侯門草滿宜寒兔 洛浦沙深下塞鴻 疑有女娥西望處 上陽煙樹正秋風

累代功勳照世光 奚胡聞道死心降 書功筆禿三千管 領節門排十六雙 先揖耿弇聲寂寂 今看黃霸事摐摐 時人欲識胸襟否 彭蠡秋連萬里江

誰憐賤子啓窮途 太守封來酒一壺 攻破是非渾似夢 削平身世有如無 醺醺若借嵇康懶 兀兀仍添甯武愚 猶念悲秋更分賜 夾溪紅蓼映風蒲

二月春風江上來 水精波動碎樓臺 吳王宮殿柳含翠 蘇小宅房花正開 解舞細腰何處往 能歌姹女逐誰迴 千秋萬古無消息 國作荒原人作灰

梧桐葉落鴈初歸 迢遞無因寄遠衣 月照石泉金點冷 鳳酣簫管玉聲微 佳人刀杵秋風外 蕩子從征夢寐希 遙望戌樓天欲曉 滿城鼕鼓白雲飛

晴河萬里色如刀 處處浮雲臥碧桃 仙桂茂時金鏡曉 洛波飛處玉容高 雄如寶劒衝牛斗 麗似鴛鴦養羽毛 他日憶君何處望 九天香滿碧蕭騷

兵符嚴重辭金馬 星劒光芒射斗牛 筆落青山飄古韻 帳開紅斾照高秋 香連日彩浮綃幕 溪逐歌聲遶畫樓 可惜登臨佳麗地 羽儀須去鳳池遊

清晨候吏把書來 十載離憂得暫開 癡叔去時還讀易 仲容多興索銜杯 人心計日殷勤望 馬首隨雲早晚迴 莫爲霜臺愁歲暮 潛龍須待一聲雷

有客誰人肯夜過 獨憐風景奈愁何 邊鴻怨處迷霜久 庭樹空來見月多 故國杳無千里信 綵弦時伴一聲歌 馳心秖待城烏曉 幾對虛簷望白河

南行步步遠浮塵 更近青山昨夜隣 高鐸數聲秋撼玉 霽河千里曉橫銀 紅蕖影落前池淨 綠稻香來野逕頻 終日官閑無一事 不妨長醉是遊人

王屋山人有古文 欲攀青桂弄氛氳 將攜健筆干明主 莫向仙壇問白雲 馳逐寧教爭處讓 是非偏忌衆人分 交遊話我憑君道 除却鱸魚更不聞

少年才俊赴知音 丞相門欄不覺深 直道事人男子業 異鄉加飯弟兄心 還須整理韋弦佩 莫獨矜誇玳瑁簪 若去上元懷古去 謝安墳下與沈吟

內舉無慚古所難 燕臺遙想拂塵冠 登龍有路水不峻 一鴈背飛天正寒 別夜酒餘紅燭短 映山帆滿碧霞殘 謝公樓下潺湲響 離恨詩情添幾般

青陽雲水去年尋 黃絹歌詩出翰林 投轄暫停留酒客 絳帷斜繫滿松陰 妖人笑我不相問 道者應知歸路心 南去南來盡鄉國 月明秋水只沈沈

多爲裁詩步竹軒 有時凝思過朝昏 篇成敢道懷金璞 吟苦唯應似嶺猿 迷興每慙花月夕 寄愁長在別離魂 憑君把卷侵寒燭 麗句時傳畫戟門

蘆荻花多觸處飛 獨凭虛檻雨微微 寒林葉落鳥巢出 古渡風高漁艇稀 雲抱四山終日在 草荒三徑幾時歸 江城向晚西流急 無限鄉心聞擣衣

權門陰進奪移才 驛騎如星墮峽來 晁氏有恩忠作禍 賈生無罪直爲災 貞魂誤向崇山沒 冤氣疑從湘水回 畢竟成功何處是 五湖雲月一帆開

月落清湘棹不喧 玉杯瑤瑟奠蘋蘩 誰令力制乘軒鶴 自取機沈在檻猿 位極乾坤三事貴 謗興華夏一夫冤 宵衣旰食明天子 日伏青蒲不爲言

朝纓初解佐江濆 麋鹿心知自有羣 漢囿獵稀慵獻賦 楚山耕早任移文 臥歸漁浦月連海 行望鳳城花隔雲 關吏不須迎馬笑 去時無意學終軍

臺閣參差倚太陽 年年花發滿山香 重門勘鎖青春晚 深殿垂簾白日長 草色芊綿侵御路 泉聲嗚咽繞宮墻 先皇一去無回駕 紅粉雲環空斷腸

曾與徑山爲小師 千年僧行衆人知 夜深月色當禪處 齋後鐘聲到講時 經雨綠苔侵古畫 過秋紅葉落新詩 勸君莫厭江城客 雖在風塵別有期

十畝山田近石涵 村居風俗舊曾諳 簾前白艾驚春燕 籬上青桑待晚蠶 雲暖採茶來嶺北 月明沽酒過溪南 陵陽秋盡多歸思 紅樹蕭蕭覆碧潭

朝回珮馬草萋萋 年少恩深衛霍齊 斧鉞舊威龍塞北 池臺新賜鳳城西 門通碧樹開金鎖 樓對青山倚玉梯 南陌行人盡廻首 笙歌一曲暮雲低

西北樓開四望通 殘霞成綺月懸弓 江村夜漲浮天水 澤國秋生動地風 高下綠苗千頃盡 新陳紅粟萬箱空 才微分薄憂何益 却欲回心學塞翁

眼前迎送不曾休 相續輪蹄似水流 門外若無南北路 人間應免別離愁 蘇秦六印歸何日 潘岳雙毛去值秋 莫怪分襟銜淚語 十年耕釣憶滄洲

楚國同遊過十霜 萬重心事幾堪傷 蒹葭露白蓮塘淺 砧杵夜清河漢涼 雲外山川歸夢遠 天涯歧路客愁長 寒城欲曉聞吹笛 猶臥東軒月滿牀

九衢塵土遞追攀 馬跡軒車日暮間 玄髪盡驚爲客換 白頭曾見幾人閑 空悲浮世雲無定 多感流年水不還 謝却從前受恩地 歸來依止叩禪關

莫戀醉鄉迷酒桮 流年長怕少年催 西陵水闊魚難到 南國路遙書未回 匹馬計程愁日盡 一蟬何事引秋來 相如已定題橋志 江上無由夢釣臺

故國歸人酒一盃 暫亭蘭棹共裴回 村連三峽暮雲起 潮送九江寒雨來 已作相如投賦計 還憑殷浩寄書迴 到時若見東籬菊 爲問經霜幾度開

淒涼遺跡洛川東 浮世榮枯萬古同 桃李香消金谷在 綺羅魂斷玉樓空 往年人事傷心外 今日風光屬夢中 徒想夜泉流客恨 夜泉流恨恨無窮

一從分首劒江濱 南國相思寄夢頻 書去又逢商嶺雪 信回應過洞庭春 關河日日悲長路 霄漢年年望後塵 願指丹梯曾到處 莫教猶作獨迷人

玉管金罇夜不休 如悲晝短惜年流 歌聲褭褭澈清夜 月色娟娟當翠樓 枕上暗驚垂釣夢 燈前偏起別家愁 思量今日英雄事 身到簪裾已白頭

離魂斷續楚江壖 葉墜初紅十月天 紫陌事多難暫息 青山長在好閑眠 方趨上國期干祿 未得空堂學坐禪 他歲若教如范蠡 也應須入五湖煙

西巖曾到讀書堂 穿竹行莎十里強 湖上夢餘波灩灩 嶺頭愁斷路茫茫 經過事寄煙霞遠 名利塵隨日月長 莫道少年頭不白 君看潘岳幾莖霜

簾卷平蕪接遠天 暫寬行役到罇前 是非境裏有閑日 榮辱塵中無了年 山簇暮雲千野雨 江分秋水九條煙 馬蹄不道貪西去 爭向一聲高樹蟬

兩葉愁眉愁不開 獨含惆悵上層臺 碧雲空斷鴈行處 紅葉已彫人未來 塞外音書無信息 道傍車馬起塵埃 功名待寄凌煙閣 力盡遼城不肯迴

無力搖風曉色新 細腰爭妬看來頻 綠陰未覆長堤水 金穗先迎上苑春 幾處傷心懷遠路 一枝和雨送行塵 東門門外多離別 愁殺朝朝暮暮人

萬里銜蘆別故鄉 雲飛雨宿向瀟湘 數聲孤枕堪垂淚 幾處高樓欲斷腸 度日翩翩斜避影 臨風一一直成行 年年辛苦來衡岳 羽翼摧殘隴塞霜

湖山翠欲結蒙籠 汗漫誰遊夕照中 初語燕雛知社日 習飛鷹隼識秋風 波搖珠樹千尋拔 山鑿金陵萬仞空 不欲登樓更懷古 斜陽江上正飛鴻

學他趨世少深機 紫閣青霄半掩扉 山路遠懷王子晉 詩家長憶謝玄暉 百年不肯疎榮辱 雙鬢終應老是非 人道青山歸去好 青山曾有幾人歸

長懸青紫與芳枝 塵剎無應免別離 馬上多于在家日 罇前堪憶少年時 關河客夢還鄉遠 雨雪山程出店遲 却羨高人終此老 軒車過盡不知誰

道傍高木盡依依 落葉驚風處處飛 未到鄉關聞早鴈 獨於客路授寒衣 煙霞舊想長相阻 書劒投人久不歸 何日一名隨事了 與君同採碧溪薇

玉樹歌殘王氣終 景陽兵合戍樓空 松楸遠近千官塚 禾黍高低六代宮 石燕拂雲晴亦雨 江豚吹浪夜還風 英雄一去豪華盡 唯有青山似洛中

宮館餘基輟棹過 黍苗無限獨悲歌 荒臺麋鹿爭新草 空苑鳧鷖占淺莎 吳岫雨來虛檻冷 楚江風急遠帆多 可憐國破忠臣死 日日東流生白波

宋祖凌高樂未回 三千歌舞宿層臺 湘潭雲盡暮山出 巴蜀雪消春水來 行殿有基荒薺合 寢園無主野棠開 百年便作萬年計 嵒畔古碑空綠苔

聞說先皇醉碧桃 日華浮動鬱金袍 風隨玉輦笙歌逈 雲捲珠簾劒佩高 鳳駕北歸山寂寂 龍旟西幸水滔滔 貴妃沒後巡遊少 瓦落宮墻見野蒿

一上高城萬里愁 蒹葭楊柳似汀洲 溪雲初起日沈閣 山雨欲來風滿樓 鳥下綠蕪秦苑夕 蟬鳴黃葉漢宮秋 行人莫問當年事 故國東來渭水流

吳門煙月昔同遊 楓葉蘆花並客舟 聚散有期雲北去 浮沈無計水東流 一尊酒盡青山暮 千里書回碧樹秋 何處相思不相見 鳳城龍闕楚江頭

月沈高岫宿雲開 萬里歸心獨上來 河畔雪飛揚子宅 海邊花盛越王臺 瀧分桂嶺魚難過 瘴近衡峯鴈却回 鄉信漸稀人漸老 只應頻看一枝梅

雲度龍山暗倚城 先飛淅瀝引輕盈 素娥冉冉拜瑤闕 皓鶴紛紛朝玉京 陰嶺有風梅豔散 寒林無月桂華生 剡溪一醉十年事 忽憶棹回天未明

醉斜烏帽髪如絲 曾看仙人一局棋 賓館有魚爲客久 鄉書無鴈到家遲 緱山住近吹笙廟 湘水行逢鼓瑟祠 今夜月明何處宿 九疑雲盡碧參差

三十六峰橫一川 綠波無路草芊芊 牛羊晚食鋪平地 鵰鶚晴飛摩遠天 洛客盡回臨水寺 楚人皆逐下江船 東西未有相逢日 更把繁華共醉眠

獨望天門倚劒歌 干時無計老關河 東歸萬里慙張翰 西上四年羞卞和 花暗楚城春醉少 月涼秦塞夜愁多 三山歲歲有人去 唯恐海風生白波

諫獵歸來綺季歌 大茅峯影滿秋波 山齋留客掃紅葉 野艇送僧披綠莎 長覆舊圖棊勢盡 遍添新品藥名多 雲中黃鵠日千里 自宿自飛無網羅

遠書開罷更依依 晨坐高臺竟落暉 顏巷雪深人已去 庾樓花盛客初歸 東堂望絕遷鶯起 南國哀餘候鴈飛 今日勞君猶問訊 一官唯長故山薇

廣陵堤上昔離居 帆轉瀟湘萬里餘 楚客病時無鵩鳥 越鄉歸處有鱸魚 潮生水郭蒹葭響 雨過山城橘柚疎 聞說攜琴兼載酒 邑人爭識馬相如

山樂來迎去不言 廟前高柳水禽喧 綺羅無色雨侵帳 珠翠有聲風繞幡 妝鏡尚疑山月滿 寢屏猶認野花繁 孤舟夢斷行雲散 何限離心寄曉猨

草生官舍似閑居 雪照南窗滿素書 貧後始知爲吏拙 病來還喜識人疎 青雲豈有窺梁燕 濁水應無避釣魚 不待秋風便歸去 紫陽山下是吾廬

曾事劉琨鴈塞空 十年書劒任飄蓬 東堂舊屈移山志 南國新留煮海功 還挂一帆青海上 更開三逕碧蓮中 關西舊友如相問 已許滄浪伴釣翁

行盡青溪日已蹉 雲容山影水嵯峨 樓前歸客怨清夢 樓上美人凝夜歌 獨樹高高風勢急 平湖渺渺月明多 終期一艇載樵去 來往使帆凌白波

碧天飛舞下晴莎 金閣瑤池絕網羅 嵒響數聲風滿樹 岸移孤影雪凌波 緱山去遠雲霄迥 遼海歸遲歲月多 雙翅一開千萬里 秖應棲隱戀喬柯

暮暮焚香何處宿 西巖一室映疎藤 光陰難駐跡如客 寒暑不驚心似僧 高樹有風聞夜磬 遠山無月見秋燈 身閑境靜日爲樂 若問其餘非我能

杜陵池榭綺城東 孤島回汀路不窮 高岫乍疑三峽近 遠波初似五湖通 楸梧葉暗瀟瀟雨 菱荇花香淡淡風 還有昔時巢燕在 飛來飛去畫堂中

宵衣應待絕更籌 環佩鏘鏘月下樓 井轉轆轤千樹曉 鏁開閶闔萬山秋 龍旗盡列趨金殿 雉扇才分見玉旒 虛戴鐵冠無一事 滄江歸去老漁舟

纓帶流塵髪半霜 獨尋殘月下滄浪 一聲溪鳥暗雲散 萬片野花流水香 昔日未知方外樂 暮年初信夢中忙 紅蝦青鯽紫芹脆 歸去不辭來路長

禾黍離離半野蒿 昔人城此豈知勞 水聲東去市朝變 山勢北來宮殿高 鴉噪暮雲歸古堞 鴈迷寒雨下空壕 可憐緱嶺登仙子 猶自吹笙醉碧桃

欲求真訣戀禪扃 羽帔方袍盡有情 仙骨本微靈鶴遠 法心潛動毒龍驚 三山未有偷桃計 四海初傳問菊名 今日勸師師莫惑 長生難學證無生

暗灘水落漲虛沙 灘去秦吳萬里賒 馬上折殘江北柳 舟中開盡嶺南花 離歌不斷如留客 歸夢初驚似到家 山鳥一聲人未起 半牀春月在天涯

心憶蓮池秉燭遊 葉殘花敗尚維舟 煙開翠扇清風曉 水泥紅衣白露秋 神女暫來雲易散 仙娥初去月難留 空懷遠道難持贈 醉倚闌干盡日愁

二十知兵在羽林 中年潛識子房心 蒼鷹出塞胡塵滅 白鶴還鄉楚水深 春坼酒瓶浮藥氣 晚攜棊局帶松陰 雞籠山上雲多處 自斸黃精不可尋

兵書一篋老無功 故國郊扉在夢中 藤蔓覆梨張谷暗 草花侵菊庾園空 朱門跡忝登龍客 白屋心期失馬翁 楚水吳山何處是 北窗殘月照屏風

一笛迎風萬葉飛 強攜刀筆換荷衣 潮寒水國秋砧早 月暗山城夜漏稀 巖響遠聞樵客過 浦深遙送釣童歸 中年未識從軍樂 虛近三茅望少微

白首從軍未有名 近將孤劒到江城 巴童戍久能番語 胡馬調多解漢行 對雪夜窮黃石略 望雲秋計黑山程 可憐身死家猶遠 汴水東流無哭聲

秋來鳧鴈下方塘 繫馬朝臺步夕陽 村徑繞山松葉暗 野門臨水稻花香 雲連海氣琴書潤 風帶潮聲枕簟涼 西下磻溪猶萬里 可能垂白待文王

知己蕭條信陸沈 茂陵扶疾臥西林 芰荷風起客堂靜 松桂月高僧院深 清露下時傷旅鬢 白雲歸處寄鄉心 憐君詩句猶相憶 題在空齋夜夜吟

三獻無功玉有瑕 更攜書劒客天涯 孤帆夜別瀟湘雨 廣陌春期鄠杜花 燈照水螢千點滅 棹驚灘鴈一行斜 關河萬里秋風急 望見鄉山不到家

來往天台天姥間 欲求真訣駐衰顏 星河半落巖前寺 雲霧初開嶺上關 丹壑樹多風浩浩 碧溪苔淺水潺潺 可知劉阮逢人處 行盡深山又是山

小隱西亭爲客開 翠蘿深處遍蒼苔 林間掃石安棊局 巖下分泉遞酒盃 蘭葉露光秋月上 蘆花風起夜潮來 雲山遶屋猶嫌淺 欲棹漁舟近釣臺

十里蒹葭入薜蘿 春風誰許暫鳴珂 相如渴後狂還減 曼倩歸來語更多 門枕碧溪冰皓耀 檻齊青嶂雪嵯峨 野橋沽酒茅簷醉 誰羨紅樓一曲歌

鄉心迢遰宦情微 吏散尋幽竟落暉 林下草腥巢鷺宿 洞前雲濕雨龍歸 鐘隨野艇回孤棹 鼓絕山城掩半扉 今夜西齋好風月 一瓢春酒莫相違

書劒功遲白髮新 異鄉仍送故鄉人 阮公留客竹林晚 田氏到家荆樹春 雪盡塞鴻南翥少 風來胡馬北嘶頻 洞庭煙月如終老 誰是長楊諫獵臣

雲埋陰壑雪凝峯 半壁天台已萬重 人度碧溪疑輟棹 僧歸蒼嶺似聞鐘 暖眠鸂鶒晴灘草 高挂獼猴暮澗松 曾約共遊今獨去 赤城西面水溶溶

能琴道士洞庭西 風滿歸帆路不迷 對岸水花霜後淺 傍簷山果雨來低 杉松近晚移茶竈 巖谷初寒蓋藥畦 他日相思兩行字 無人知處武陵溪

病移嵒邑稱閑身 何處風光貰酒頻 溪柳遶門彭澤令 野花連洞武陵人 嬌歌自駐壺中景 豔舞長留海上春 早晚高臺更同醉 綠蘿如帳草如茵

高梧一葉下秋初 迢遰重廊舊寄居 月過碧窗今夜酒 雨昏紅壁去年書 玉池露冷芙蓉淺 瓊樹風高薜荔疎 明日挂帆更東去 仙翁應笑爲鱸魚

水晚雲秋山不窮 自疑身在畫屏中 孤舟移棹一江月 高閣捲簾千樹風 窗下覆棋殘局在 橘邊沽酒半壜空 早炊香稻待鱸鱠 南渚未明尋釣翁

西巖一逕不通樵 八十持杯未覺遙 龍在石潭聞夜雨 鴈移沙渚見秋潮 經函露濕文多暗 香印風吹字半銷 應笑東歸又南去 越山無路水迢迢

一官唯買晝公堂 但得身閑日自長 琴曲少聲重勘譜 藥丸多忌更尋方 溪浮箬葉添醅綠 泉遶松根助茗香 明日鱖魚何處釣 門前春水似滄浪

桐履如飛不可尋 一壺雙笈嶧陽琴 舟橫野度寒風急 門掩荒山夜雪深 貧笑白駒無去意 病慙黃鵠有歸心 雲間二室勞君畫 水墨蒼蒼半壁陰

西風渺渺月連天 同醉蘭舟未十年 鵩鳥賦成人已沒 嘉魚詩在世空傳 榮枯盡寄浮雲外 哀樂猶驚逝水前 日暮長隄更回首 一聲鄰笛舊山川

萬峰秋盡百泉清 舊鎖禪扉在赤城 楓浦客來煙未散 竹窗僧去月猶明 杯浮野渡魚龍遠 錫響空山虎豹驚 一字不留何足訝 白雲無路水無情

廣陵花盛帝東游 先劈崑崙一派流 百二禁兵辭象闕 三千宮女下龍舟 凝雲鼓震星辰動 拂浪旗開日月浮 四海義師歸有道 迷樓還似景陽樓

自翦青莎織雨衣 南峰煙火是柴扉 萊妻早報蒸藜熟 童子遙迎種豆歸 魚下碧潭當鏡躍 鳥還青嶂拂屏飛 花時未免人來往 欲買嚴光舊釣磯

尚平多累自歸難 一日身閑一日安 山逕曉雲收獵網 水門涼月挂魚竿 花間酒氣春風暖 竹裏棋聲暮雨寒 三頃水田秋更熟 北窗誰拂舊塵冠

欲寄家書少客過 閉門心遠洞庭波 兩巖花落夜風急 一逕草荒春雨多 愁泛楚江吟浩渺 憶歸吳岫夢嵯峨 貧居不問應知處 溪上閑船繫綠蘿

政成身沒共興衰 鄉路兵戈旅櫬迴 城上暮雲凝鼓角 海邊春草閉池臺 經年未葬家人散 昨夜因齋故吏來 南北相逢皆掩泣 白蘋洲暖百花開

楚客送僧歸桂陽 海門帆勢極瀟湘 碧雲千里暮愁合 白雪一聲春思長 柳絮擁堤添衲軟 松花浮水注瓶香 南京長老幾年別 聞道半巖多影堂

垂釣京江欲白頭 江魚堪釣却西游 劉伶臺下稻花晚 韓信廟前楓葉秋 淮月未明先倚檻 海雲初起更維舟 河橋有酒無人醉 獨上高城望庾樓

脩蛾顰翠倚柔桑 遙謝春風白面郎 五夜有情隨暮雨 百年無節待秋霜 重尋繡帶朱藤合 更認羅帬碧草長 何處野花何處水 下峰流出一渠香

蓮府公卿拜後塵 手持優詔挂朱輪 從軍暮下三千客 聞禮庭中七十人 錦帳麗詞推北巷 畫堂清樂掩南鄰 豈同王謝山陰會 空敘流杯醉暮春

桂香松暖廟門開 獨瀉椒漿奠一杯 秦法欲興鴻已去 漢儲將廢鳳還來 紫芝翳翳多青草 白石蒼蒼半綠苔 山下驛塵南竄路 不知冠蓋幾人回

待月東林月正圓 廣庭無樹草無煙 中秋雲盡出滄海 半夜露寒當碧天 輪彩漸移金殿外 鏡光猶挂玉樓前 莫辭達曙殷勤望 一墮西巖又隔年

樓船旌斾極天涯 一劍從軍兩鬢華 回日眼明河畔草 去時腸斷嶺頭花 陶詩盡寫行過縣 張賦初成臥到家 官滿知君有歸處 姑蘇臺上舊煙霞

武牢關下護龍旗 挾槊彎弧馬上飛 漢業未興王霸在 秦軍纔散魯連歸 墳穿大澤埋金劍 廟枕長溪挂鐵衣 欲奠忠魂何處問 葦花楓葉雨霏霏

犬吠雙巖碧樹間 主人朝出半開關 湯師閣上留詩別 杜叟橋邊載酒還 櫟塢炭煙晴過嶺 蓼村漁火夜移灣 故鄉蕪沒兵戈後 憑向溪南買一山

結束征車換黑貂 灞西風雨正瀟瀟 茂陵久病書千卷 彭澤初歸酒一瓢 帆背夕陽湓水闊 棹經滄海甑山遙 殷勤爲謝南溪客 白首螢窗未見招

南國多情多豔詞 鷓鴣清怨遶梁飛 甘棠城上客先醉 苦竹嶺頭人未歸 響轉碧霄雲駐影 曲終清漏月沈暉 山行水宿不知遠 猶夢玉釵金縷衣

三面樓臺百丈峰 西巖高枕樹重重 晴攀翠竹題詩滑 秋摘黃花釀酒濃 山殿日斜喧鳥雀 石潭波動戲魚龍 今來故國遙相憶 月照千山半夜鐘

蜀客操琴吳女歌 明珠十斛是天河 霜凝薜荔怯秋樹 露滴芙蓉愁晚波 蘭浦遠鄉應解珮 柳堤殘月未鳴珂 西樓沈醉不知散 潮落洞庭洲渚多

瘴霧南邊久寄家 海中來往信流槎 林藏●●多殘笋 樹過猩猩少落花 深洞有雲龍蛻骨 半巖無草象生牙 知君愛宿層峰頂 坐到三更見日華

趙佗西拜已登壇 馬援南征土宇寬 越國舊無唐印綬 蠻鄉今有漢衣冠 江雲帶日秋偏熱 海雨隨風夏亦寒 嶺北歸人莫回首 蓼花楓葉萬重灘

碧樹蒼蒼茂苑東 佳期迢遰路何窮 一聲山鳥曙雲外 萬點水螢秋草中 門掩竹齋微有月 棹移蘭渚淡無風 欲知此路堪惆悵 菱葉蓼花連故宮

一章西奏拜仙曹 回馬天津北望勞 寒水欲春冰彩薄 曉山初霽雪峰高 樓形向日攢飛鳳 宮勢凌波壓抃鼇 空鎖煙霞絕巡幸 周人誰識鬱金袍

夜按雙娃禁曲新 東西簫鼓接雲津 舞衫未換紅鉛濕 歌扇初移翠黛顰 彩檻燭煙光吐日 畫屏香霧暖如春 西樓月在襄王醉 十二山高不見人

西巖泉落水容寬 靈物蜿蜒黑處蟠 松葉正秋琴韻響 菱花初曉鏡光寒 雲開星月浮山殿 雨過風雷遶石壇 仙客不歸龍亦去 稻畦長滿此池乾

身在關西家洞庭 夜寒歌苦燭熒熒 人心高下月中桂 客思往來波上萍 馬氏識君眉最白 阮公留我眼長青 花前失意共寥落 莫遣東風吹酒醒

魚龍多處鑿門開 萬古人知夏禹材 青嶂遠分從地斷 洪流高瀉自天來 風雲有路皆燒尾 波浪無程盡曝腮 心感膺門身過此 晚山秋樹獨徘徊

曾醉笙歌日正遲 醉中相送易前期 橘花滿地人亡後 菰葉連天鴈過時 琴倚舊窗塵漠漠 劍埋新塚草離離 河橋酒熟平生事 更向東流奠一巵

待月西樓捲翠羅 玉杯瑤瑟近星河 簾前碧樹窮秋密 窗外青山薄暮多 鸜鵒未知狂客醉 鷓鴣先讓美人歌 使君莫惜通宵飲 刀筆初從馬伏波

詔移丞相木蘭舟 桂水潺湲嶺北流 青漢夢歸雙闕曙 白雲吟過五湖秋 恩迴玉扆人先喜 道在金縢世不憂 聞說公卿盡南望 甘堂花暖鳳池頭

身沒南朝宅已荒 邑人猶賞舊風光 芹根生葉石池淺 桐樹落花金井香 帶暖山蜂巢畫閣 欲陰溪燕集書堂 閑愁此地更西望 潮侵臺城春草長

瘦馬頻嘶灞水寒 灞南高處望長安 何人更結王生韤 此客虛彈貢氏冠 江上蟹螯沙渺渺 塢中蝸殻雪漫漫 舊交已變新知少 却伴漁郎把釣竿

不知何計寫離憂 萬里山川半舊遊 風捲暮沙和雪起 日融春水帶冰流 凌晨客淚分東郭 竟夕鄉心共北樓 青桂一枝年少事 莫因鱸鱠涉窮秋

盧橘花香拂釣磯 佳人猶舞越羅衣 三洲水淺魚來少 五嶺山高鴈到稀 客路晚依紅樹宿 鄉關朝望白雲歸 交親不念征南吏 昨夜風帆去似飛

暫引寒泉濯遠塵 此生多是異鄉人 荆溪夜雨花開疾 吳苑秋風月滿頻 萬里高低門外路 百年榮辱夢中身 世間誰似西林客 一臥煙霞四十春

載書攜榼別池龍 十幅輕帆處處通 謝朓宅荒山翠裏 王敦城古月明中 江村夜漲浮天水 澤國秋生動地風 飽食鱠魚榜歸檝 待君琴酒醉陶公

飛軒危檻百花堂 朝讌歌鐘暮已荒 中散獄成琴自怨 步兵廚廢酒猶香 風池宿鳥喧朱閣 雨砌秋螢拂畫梁 力保山河家又慶 秪應中令敵汾陽

西北樓開四望通 殘霞成綺月懸弓 江村夜漲浮天水 澤國秋生動地風 高下綠苗千頃盡 新陳紅粟萬厫空 才微分薄憂何益 却欲回心學釣翁

秦樓心斷楚江湄 繫馬春風酒一巵 汴水月明東下疾 練塘花發北來遲 青蕪定沒安貧處 黃葉應催獻賦詩 憑寄家書爲回報 舊鄉還有故人知

月斜孤館傍村行 野店高低帶古城 籬上曉花齋後落 井邊秋葉社前生 飢烏索哺隨雛叫 乳牸慵歸望犢鳴 荒草連天風動地 不知誰學武侯耕

毳幕承秋極斷蓬 飄颻一劍黑山空 匈奴北走荒秦壘 貴主西還盛漢宮 定是廟謨傾種落 必知邊寇畏驍雄 恩霑殘類從歸去 莫使華人雜犬戎

白筆南征變二毛 越山愁瘴海驚濤 才歸龍尾含雞舌 更立螭頭運兔毫 閶闔欲開宮漏盡 冕旒初坐御香高 吳中舊侶君先貴 曾憶王祥與佩刀

宋玉含悽夢亦驚 芙蓉山響一猨聲 陰雲迎雨枕先潤 夜電引雷窗暫明 暗惜水花飄廣檻 遠愁風葉下高城 西歸萬里未千里 應到故園春草生

朝讌華堂暮未休 幾人偏得謝公留 風傳鼓角霜侵戟 雲捲笙歌月上樓 賓館盡開徐穉榻 客帆空戀李膺舟 謾誇書劍無知己 水遠山長步步愁

貰酒攜琴訪我頻 始知城市有閑人 君臣藥在寧憂病 子母錢成豈患貧 年長每勞推甲子 夜寒初共守庚申 近來聞說燒丹處 玉洞桃花萬樹春

心慕知音命自拘 畫堂聞欲試吹竽 茂陵罷酒慙中聖 漳浦題詩怯大巫 鬐鬣幾年傷在藻 羽毛終日羨棲梧 還愁旅棹空歸去 楓葉荷花釣五湖

道傍年少莫矜誇 心在重霄鬢未華 楊子可曾過北里 魯人何必敬東家 寒雲曉散千峰雪 暖雨晴開一逕花 且賣湖田釀春酒 與君書劍是生涯

高揭雞竿闢帝閽 祥風微暖瑞雲屯 千官共削姦臣迹 萬國初銜聖主恩 宮殿雪華齊紫閣 關河春色到青門 華夷一軌人方泰 莫學論兵誤至尊

劉項持兵鹿未窮 自乘黃屋島夷中 南來作尉任囂力 北向稱臣陸賈功 簫鼓尚陳今世廟 旌旗猶鎮昔時宮 越人未必知虞舜 一奏薰弦萬古風

簷外千帆背夕陽 歸心杳杳鬢蒼蒼 嶺猨羣宿夜山靜 沙鳥獨飛秋水涼 露墮桂花棋局濕 風吹荷葉酒瓶香 主人不醉下樓去 月在南軒更漏長

碧油紅斾想青衿 積雪窗前盡日吟 巢鶴去時雲樹老 臥龍歸處石潭深 道傍苦李猶垂實 城外甘棠已布陰 賓御莫辭巖下醉 武丁高枕待爲霖

名振金閨步玉京 暫留滄海見高情 衆花盡處松千尺 羣鳥喧時鶴一聲 朱閣簟涼疎雨過 碧溪船動早潮生 離心不異西江水 直送征帆萬里行

湘南詩客海中行 鵬翅垂雲不自矜 秋水靜磨金鏡土 夜風寒結玉壺冰 萬重嶺嶠辭衡岳 千里山陂問竟陵 醉倚西樓人已遠 柳溪無浪月澄澄

先生憂道樂清貧 白髮終爲不仕身 嵇阮沒來無酒客 應劉亡後少詩人 山前月照荒墳曉 溪上花開舊宅春 昨夜回舟更惆悵 至今鐘磬滿南鄰

候館人稀夜自長 姑蘇臺遠樹蒼蒼 江湖潮落高樓迥 河漢秋歸廣簟涼 月轉碧梧移鵲影 露低紅葉濕螢光 西園詩侶應多思 莫醉笙歌掩畫堂

太乙靈方鍊紫荷 紫荷飛盡髪皤皤 猨啼巫峽曉雲薄 鴈宿洞庭秋月多 導引豈如桃葉舞 步虛寧比竹枝歌 華陽舊隱莫歸去 水沒芝田生綠莎

西湖清宴不知回 一曲離歌酒一杯 城帶夕陽聞鼓角 寺臨秋水見樓臺 蘭堂客散蟬猶噪 桂檝人稀鳥自來 獨想征車過鞏洛 此中霜菊遶潭開

泣玉三年一見君 白衣顦顇更離羣 柳堤惜別春潮落 花榭留歡夜漏分 孤館宿時風帶雨 遠帆歸處水連雲 悲歌曲盡莫重奏 心遶關河不忍聞

酷似牢之玉不如 落星山下白雲居 春耕旋搆金門客 夜學兼修玉府書 風掃碧雲迎鷙鳥 水還滄海養嘉魚 莫將年少輕時節 王氏家風在石渠

一匱爲功極九層 康莊猶自劍稜稜 舟回北渚經年泊 門接東山盡日登 萬國已聞傳玉璽 百官猶望啓金縢 賢臣會致唐虞世 獨倚江樓笑范增

千官奉職衮龍垂 旅臥淮陽鬢日衰 三月已乖棠樹政 二年空負竹林期 樓侵白浪風來遠 城抱丹巖日到遲 長欲挂帆君莫笑 越禽花晚夢南枝

盧橘含花處處香 老人依舊臥清漳 心同客舍驚秋早 跡似僧齋厭夜長 風捲翠簾琴自響 露凝朱閣簟先涼 明朝欲醉文中彥 猶覺吟聲帶越鄉

六十懸車自古稀 我公年少獨忘機 門臨二室留侯隱 櫂倚三川越相歸 不擬優遊同陸賈 已回清白遺胡威 龍城鳳沼棠陰在 只恐歸鴻更北飛

坐窮今古掩書堂 二頃湖田一半荒 荆樹有花兄弟樂 橘林無實子孫忙 龍歸曉洞雲猶濕 麝過春山草自香 向夜欲歸心萬里 故園松月更蒼蒼

強留佳客讌王孫 巖上餘花落酒樽 書院欲開蟲網戶 訟庭猶掩雀羅門 耳虛盡日疑琴癖 眼暗經秋覺鏡昏 莫引劉安倚西檻 夜來紅葉下江村

茲樓今是望鄉臺 鄉信全稀曉鴈哀 山翠萬重當檻出 水華千里抱城來 東巖月在僧初定 南浦花殘客未回 欲弔靈均能賦否 秋風還有木蘭開

病守江城眼暫開 昔年吳越共銜杯 膺舟出鎮虛陳榻 鄭履還京下隗臺 雲葉漸低朱閣掩 浪花初起畫檣回 心期解印同君醉 九曲池西望月來

白雪多隨漢水流 謾勞旌斾晚悠悠 笙歌暗寫終年恨 臺榭潛消盡日憂 鳥散落花人自醉 馬嘶芳草客先愁 怪來雅韻清無敵 三十六峰當庾樓

無處登臨不繫情 一憑春酒醉高城 暫移羅綺見山色 纔駐管弦聞水聲 花落西亭添別恨 柳陰南浦促歸程 前期迢遰今宵短 更倚朱闌待月明

楚客送僧歸故鄉 海門帆勢極瀟湘 碧雲千里暮愁合 白雪一聲春思長 滿院草花平講席 繞龕藤葉蓋禪牀 憐師不得隨師去 已戴儒冠事素王

莫言名重懶驅雞 六代江山碧海西 日照蒹葭明楚塞 煙分楊柳見隋堤 荒城樹暗沈書浦 舊宅花連罨畫溪 官滿定知歸未得 九重霄漢有丹梯

煬帝都城春水邊 笙歌夜上木蘭船 三千宮女自塗地 十萬人家如洞天 豔豔花枝官舍晚 重重雲影寺牆連 少年作尉須兢慎 莫向樓前墜馬鞭

雪帶東風洗畫屏 客星懸處聚文星 未歸嵩嶺暮雲碧 久別杜陵春草青 熊軾並驅因雀噪 隼旟齊駐是鴻冥 豈知京洛舊親友 夢繞潺湲江上亭

死酧知己道終全 波暖孤冰且自堅 鵩上承塵纔一日 鶴歸華表已千年 風吹藥蔓迷樵徑 雨暗蘆花失釣船 四尺孤墳何處是 闔閭城外草連天

陪汎芳池醉北樓 水花繁豔照膺舟 亭臺陰合樹初晝 弦管韻高山欲秋 皆賀虢巖終選傅 自傷燕谷未逢鄒 昔時恩遇今能否 一尉滄洲已白頭

江上西來共鳥飛 翦荷浮汎似輕肥 王珣作簿公曾喜 劉表爲邦客盡依 雲外軒窗通早景 風前簫鼓送殘暉 宛陵行樂金陵住 遙對家山未憶歸

海門征櫂赴龍瀧 暫寄華筵倒玉缸 簫鼓散時逢夜雨 綺羅分處下秋江 孤帆已過滕王閣 高榻留眠謝守窗 却願煙波阻風雪 待君同拜碧油幢

舊隱青山紫桂陰 一書迢遰寄歸心 謝公樓上晚花盛 楊子宅前春草深 吳岫雨來溪鳥浴 楚江雲暗嶺猨吟 野人寧憶滄洲畔 會待吹噓定至音

千巖萬壑獨攜琴 知在陵陽不可尋 去轍已平秋草遍 空齋長掩暮雲深 霜寒橡栗留山鼠 月冷菰蒲散水禽 唯有西鄰張仲蔚 坐來同愴別離心

簫管筵間列翠蛾 玉杯金液耀金波 池邊雨過飄帷幕 海上風來動綺羅 顏子巷深青草遍 庾君樓迥碧山多 甘心不及同年友 臥聽行雲一曲歌

十載功名翰墨林 爲從知己信浮沈 青山有雪諳松性 碧落無雲稱鶴心 帶月獨歸蕭寺遠 翫花頻醉庾樓深 思君一見如瓊樹 空把新詩盡日吟

長劍高歌換素衣 君恩未報不言歸 舊精鳥篆諳書體 新授龍韜識戰機 萬里往來征馬瘦 十年離別故人稀 生平志氣何人見 空上西樓望落暉

吳門風水各萍流 月滿花開懶獨遊 萬里山川分曉夢 四鄰歌管送春愁 昔年顧我長青眼 今日逢君盡白頭 莫向尊前更惆悵 古來投筆盡封侯

百年身世似飄蓬 澤國移家疊嶂中 萬里綠波魚戀釣 九重青漢鶴愁籠 西池水冷春巖雪 南浦花香曉樹風 縱倒芳尊心不醉 故人多在洛城東

江館維舟爲庾公 暖波微淥雨濛濛 紅橋迤邐春巖下 朱斾聯翩曉樹中 柳滴圓波生細浪 梅含香豔吐輕風 郢歌莫問青山吏 魚在深池鳥在籠

涼露清蟬柳陌空 故人遙指浙江東 青山有雪松當澗 碧落無雲鶴出籠 齊唱離歌愁晚月 獨看征棹怨秋風 定知洛下聲名士 共說膺門得孔融

一日高名遍九州 玄珠仍向道中求 郢中白雪慙新唱 塗上青山憶舊遊 笙磬有文終易別 珠璣無價竟難酬 柳營迢遰江風闊 夜夜孤吟月下樓

故人書信越襃斜 新意雖多舊約賒 皆就一麾先去國 共謀三逕未還家 荆巫夜隔巴西月 鄢郢春連漢上花 半月離居猶悵望 可堪垂白各天涯

兩鬢垂絲髪半霜 石城孤夢繞襄陽 鴛鴻幕裏蓮披檻 虎豹營中柳拂牆 畫舸欲行春水急 翠簾初捲暮山長 峴亭風起花千片 流入南湖盡日香

紫霄峰下絕韋編 舊隱相如結韈前 月落尚留東閤醉 風高還憶北窗眠 江城夜別瀟瀟雨 山檻晴歸漠漠煙 一頃豆花三頃竹 想應拋却釣魚船

自卜閑居荆水頭 感時相別思悠悠 一樽酒盡青山暮 千里書回碧樹秋 深巷久貧知寂寞 小詩多病尚風流 晝公此去應相問 爲說沾巾憶舊遊

三年無事客吳鄉 南陌春園碧草長 共醉八門回畫舸 獨還三徑掩書堂 前山雨過池塘滿 小院秋歸枕簟涼 經歲別離心自苦 何堪黃葉落清漳

獨振儒風遇盛時 紫泥初降世人知 文章報主非無意 書劍還家素有期 秋寺臥雲移棹晚 暮江乘月落帆遲 東歸自是緣清興 莫比商山詠紫芝

湘南官罷不歸來 高閣經年掩綠苔 魚溢池塘秋雨過 鳥還洲島暮潮回 階前石穩棋終局 窗外山寒酒滿杯 借問先生獨何處 一籬疎菊又花開

花時曾省杜陵遊 聞下書帷不舉頭 因過石城先訪戴 欲朝金闕暫依劉 征帆夜轉鸕鷀穴 騁騎春辭鸛雀樓 正把新詩望南浦 棹歌應是木蘭舟

五色如絲下碧空 片帆還遶楚王宮 文章已變南山霧 羽翼應摶北海風 春雪預呈霜簡白 曉霞先染繡衣紅 十千沽酒留君醉 莫道歸心似轉蓬

三川歌頌徹咸秦 十二樓前侍從臣 休閉玉籠留鸑鷟 早開金埒縱麒麟 花深穉榻迎何客 月在膺舟醉幾人 自笑東風過寒食 茂陵寥落未知春

半年三度轉蓬居 錦帳心闌羨隼旟 老去自驚秦塞鴈 病來先憶楚江魚 長聞季氏千金諾 更望劉公一紙書 春雪未晴春酒貴 莫教愁殺馬相如

詞賦名高身不閑 綵衣如錦度函關 鏡中鸞影胡威去 劍外花歸衛玠還 秋浪遠侵黃鶴嶺 暮雲遙斷碧雞山 時人若問西遊客 心在重霄鬢欲斑

高閣晴軒對一峰 毗陵書客此相逢 晚收紅葉題詩遍 秋待黃花釀酒濃 山館日斜喧鳥雀 石潭波動戲魚龍 上方有路應知處 疎磬寒蟬樹幾重

近日高僧更有誰 宛陵山下遇閑師 東林共許三乘學 南國爭傳五字詩 初到庾樓紅葉墜 夜投蕭寺碧雲隨 秋江莫惜題佳句 正是磷磷見底時

煩君沽酒強登樓 罷唱離歌說遠遊 文字豈勞諸子重 風塵多幸故人憂 數程山路長侵夜 千里家書動隔秋 起憑欄干各垂淚 又驅羸馬向東州

騷人吟罷起鄉愁 暗覺年華似水流 花滿謝城傷共別 蟬鳴蕭寺喜同遊 前山月落杉松晚 深夜風清枕簟秋 明日分襟又何處 江南江北路悠悠

形影無羣消息沈 登聞三擊血沾襟 皇綱一日開冤氣 青史千年重壯心 却望烏臺春樹老 獨歸蝸舍暮雲深 他時縱有徵書至 雪滿空山不可尋

身沒蘭閨道日明 郭南尋得舊池亭 詩人愁立暮山碧 賈客怨離秋草青 四望月沈疑掩鏡 兩簷花動認收屏 至今鄉里風猶在 借問誰傳義女銘

晚促離筵醉玉缸 伊州一曲淚雙雙 欲攜刀筆從新幕 更宿烟霞別舊窗 胡馬近秋侵紫塞 吳帆乘月下清江 嫖姚若許傳書檄 坐築三城看受降

欲學漁翁釣艇新 濯纓猶惜九衢塵 花前更謝依劉客 雪後空懷訪戴人 僧舍覆碁消白日 市樓賒酒過青春 一山桃杏同時發 誰似東風不厭貧

客醉更長樂未窮 似知身世一宵空 香街寶馬嘶殘月 暖閣佳人哭曉風 未捲繡筵朱閣上 已開塵席畫屏中 何須更賦山陽笛 寒月沈西水向東

楚客停橈太守知 露凝丹葉自秋悲 蟹螯只恐相如渴 鱸鱠應防曼倩飢 風捲曙雲飄角遠 雨昏寒浪挂帆遲 離心更羨高齋夕 巫峽花深醉玉巵

外監多假帝王尊 威脅偏裨勢不存 纔許誓心安玉壘 已傷傳首動金門 三千客裏寧無義 五百人中必有恩 却賴漢庭多烈士 至今猶自伏蒲輪

姑蘇城外柳初凋 同上江樓更寂寥 遶壁舊詩塵漠漠 對窗寒竹雨瀟瀟 憐君別路隨秋鴈 盡我離觴任晚潮 從此草玄應有處 白雲青嶂一相招

青山有志路猶賒 心在琴書自憶家 醉別庾樓山色曉 夜歸蕭寺月光斜 落帆露濕回塘柳 別院風驚滿地花 他日此身須報德 莫言空愛舊烟霞

帝城春榜謫靈仙 四海聲華二十年 闕下書功無後輩 卷中文字掩前賢 官閑每喜江山靜 道在寧憂雨露偏 自笑小儒非一鶚 亦趨門屏冀相憐

雲蔽長安路更賒 獨隨漁艇老天涯 青山盡日尋黃絹 滄海經年夢絳紗 雪憤有期心自壯 報恩無處髪先華 東堂舊侶勤書劍 同出膺門是一家

南郭煙光異世間 碧桃紅杏水潺潺 猨來近嶺獼猴散 魚下深潭翡翠閑 猶阻晚風停桂檝 欲乘春月訪松關 幾回策杖終難去 洞口雲歸不見山

得路逢津更俊才 可憐鞍馬照春來 殘花幾日小齋閉 大笑一聲幽抱開 袖拂碧溪寒繚繞 冠欹紅樹晚徘徊 相逢少別更堪恨 何必秋風江上臺

歸作儒翁出致君 故山誰復有遺文 漢庭使氣摧張禹 楚國懷憂送范雲 楓葉暗時迷舊宅 芳花落處認荒墳 朱弦一奏沈湘怨 風起寒波日欲曛

芙蓉村步失官金 折獄無功不可尋 初挂海帆逢歲暮 却開山館值春深 波渾未辨魚龍跡 霧暗寧知蚌鷸心 夜榜歸舟望漁火 一溪風雨兩巖陰

寒窗燈盡月斜暉 珮馬朝天獨掩扉 清露已凋秦塞柳 白雲空長越山薇 病中送客難爲別 夢裏還家不當歸 惟有寄書書未得 臥聞燕鴈向南飛

憶昨新春霰雪飛 堦前簷上鬬寒姿 狂風送在竹深處 隔日未消花發時 輕壓嫩蔬旁出土 冷衝幽鳥別尋枝 晚來又喜登樓見 一曲高歌和者誰

謝守攜猨東路長 褭藤穿竹似瀟湘 碧山初鳴嘯秋月 紅樹生寒啼曉霜 陌上楚人皆駐馬 里中巴客半歸鄉 心知欲借南遊侶 未到三聲恐斷腸

綠髮監州丹府歸 還家樂事我先知 羣童竹馬交迎日 二老蘭觴初見時 黃卷新書芸委積 青山舊路菊離披 亨衢自有橫飛勢 便到西垣視訓辭

暖溪寒井碧巖前 謝傅賓朋盛綺筵 雲斷石峰高竝笋 日臨山勢遠開蓮 閑留幢節低春水 醉擁笙歌出暮煙 聞道詩成歸已夕 柳風花露月初圓

詔選將軍護北戎 身騎白馬臂彤弓 柳營遠識金貂貴 榆塞遙知玉帳雄 秋檻鼓鼙驚朔雪 曉階旗纛起邊風 蓬萊每望平安火 應奏班超定遠功

賦擬相如詩似陶 雲陽烟月又同袍 車前驥病駑駘逸 架上鷹閑鳥雀高 舊日樂貧能飲水 他時隨俗願餔糟 不須倚向青山住 詠雪題詩用意勞

北望高樓夏亦寒 山重水闊接長安 修梁暗換丹楹小 疎牖全開彩檻寬 風卷浮雲披睥睨 露涼明月墜闌干 庾公戀闕懷鄉處 目送歸帆下遠灘

兩河庶事已堪傷 南客秋歸路更長 臺畔古松悲魏帝 苑邊脩竹弔梁王 山行露變茱萸色 水宿風披菡萏香 遙羨落帆逢舊友 綠蛾青鬢醉橫塘

野水通池石疊臺 五營無事隱雄才 松齋下馬書千卷 蘭舫逢人酒一杯 寒樹雪晴紅豔吐 遠山雲曉翠光來 定知別後無多日 海柳江花次第開

雲齋曾宿借方袍 因說浮生大夢勞 言下是非齊虎尾 宿來榮辱比鴻毛 孤舟千棹水猶闊 寒殿一燈夜更高 明日東林有誰在 不堪秋磬拂煙濤

風暖曲江花半開 忽思京口共銜杯 湘潭雲盡暮山出 巴蜀雪消春水來 懷玉尚悲迷楚塞 捧金猶羨樂燕臺 薊門高處極歸思 隴鴈北飛雙燕迴

楚水西來天際流 感時傷別思悠悠 一尊酒盡青山莫 萬里書迴碧樹秋 日落遠波驚宿鴈 風吹輕浪起眠鷗 嵩陽親友如相問 潘岳閑居欲白頭

桂州南去與誰同 處處山連水自通 兩岸曉霞千里草 半帆斜日一江風 瘴雨欲來楓樹黑 火雲初起荔枝紅 愁君路遠銷年月 莫滯三湘五嶺中

芳草渡頭微雨時 萬株楊柳拂波垂 蒲根水暖鴈初落 梅徑香寒蜂未知 詞客倚風吹暗淡 使君迴馬濕旌旗 江南仲蔚多情調 悵望青雲幾首詩

西風吹雨鴈初時 病寄僧齋罷獻書 萬里咸秦勞我馬 四鄰松桂憶吾廬 滄洲有約心還靜 青漢無媒跡自疎 不是醉眠愁不散 莫言琴酒學相如

權門陰奏奪移才 馹騎如星墮峽來 鼂氏有恩忠作禍 賈生無罪直爲災 貞魂誤向崇山歿 冤氣疑從汩水回 畢竟功成何處是 五湖雲月一帆開

月落湘潭棹不喧 玉杯瑤瑟奠蘋蘩 誰能力制乘時鶴 自取機沈在檻猨 位極乾坤三事貴 謗興華夏一夫冤 宵衣旰食明天子 日伏青蒲不敢言

因釣鱸魚住淛河 挂帆千里亦相過 茅簷夜醉平階月 蘭棹春歸拍岸波 湖日似陰鼉鼓響 海雲纔起蜃樓多 明時又作閑居賦 誰薦東門策四科

臺閣參差倚太陽 年年花發滿山香 重門堪鎖青春晚 深院垂簾白晝長 草色芊綿侵御路 泉聲嗚咽繞宮牆 先皇一去無迴駕 紅粉雲鬟空斷腸

十畝山田近石涵 村居風俗舊曾諳 簾前白艾驚春燕 籬上青桑待晚蠶 雲暖採茶來嶺北 月明沽酒過溪南 陵陽秋盡多歸思 紅樹蕭蕭覆碧潭

朝回佩馬早淒淒 年少恩深衛霍齊 斧鉞舊威龍塞北 池臺新賜鳳城西 門通碧樹開金鎖 樓對青山倚玉梯 南陌行人盡回首 笙歌一曲暮雲低

眼前迎送不曾休 相續輪蹄似水流 門外若無南北路 人間應免別離愁 蘇秦六印歸何日 潘岳雙毛去值秋 莫怪分襟銜淚語 十年耕釣憶滄洲

楚國同游過十霜 萬重心事幾堪傷 蒹葭露白蓮塘淺 砧杵夜清河漢涼 雲外山川歸夢遠 天涯岐路客愁長 塞城欲曉聞吹笛 猶臥東軒月滿牀

九衢塵土遞追攀 馬跡軒車日暮間 玄髪盡驚爲客換 白頭曾見幾人閑 空悲浮世雲無定 多感流年水不還 謝却從前受恩地 歸來依止叩禪關

莫戀醉鄉迷酒杯 流年長怕老年催 西陵水闊魚難到 南國路遙書未回 匹馬計程愁日盡 一蟬何事引秋來 相如已定題橋志 江上無由夢釣臺

故國歸人酒一杯 暫停蘭棹共徘徊 村連三峽暮雲起 潮送九江寒雨來 已作相如投賦計 還憑殷浩寄書回 到時若見東籬菊 爲問經霜幾度開

離魂斷續楚江壖 葉墜初紅十月天 紫陌事多難數悉 青山長在好閑眠 方趨上國期干祿 未得空堂學坐禪 他歲若教如范蠡 也應須入五湖煙

西巖曾到讀書堂 穿竹行沙十里強 湖上夢餘波灩灩 嶺頭愁斷路茫茫 經過事寄煙霞遠 名利塵隨日月長 莫道少年頭不白 君看潘岳幾莖霜

簾捲平蕪接遠天 暫寬行役到尊前 是非境裏有閑日 榮辱塵中無了年 山簇暮雲千野雨 江分秋水九條煙 馬蹄不道貪西去 爭向一聲高樹蟬

蘆荻花多觸處飛 獨憑虛檻雨微微 寒林葉落鳥巢出 古渡浪高魚艇稀 雲抱四山終日在 草荒三徑幾時歸 江城向暝東風急 一半鄉愁聞擣衣

兩葉愁眉愁不開 獨含惆悵上層臺 碧雲空斷鴈行處 紅葉已凋人未來 塞外音書無信息 道傍車馬起塵埃 功名待寄凌烟閣 力盡遼城不肯回

促促因吟晝短詩 朝驚穠色暮空枝 無情春色不長久 有限年光多盛衰 往事只應隨夢裏 勞生何處是閑時 眼前擾擾日一日 暗送白頭人不知

萬里銜蘆別故鄉 雲飛水宿向瀟湘 數聲孤枕堪垂淚 幾處高樓欲斷腸 度日翩翩斜避影 臨風一一直成行 年年辛苦來衡岳 羽翼摧殘隴塞霜

朝纓初解佐江濱 麋鹿心知自有羣 漢囿獵稀慵獻賦 楚山耕早任移文 臥歸漁浦月連海 行望鳳城花隔雲 關吏不須迎馬笑 去時無意學終軍

春風白馬紫絲韁 正值蠶眠未採桑 五夜有心隨暮雨 百年無節待秋霜 重尋繡帶朱藤合 更認羅裙碧草長 爲報西遊減離恨 阮郎纔去嫁劉郎

錦瑟無端五十絃 一絃一柱思華年 莊生曉夢迷蝴蝶 望帝春心託杜鵑 滄海月明珠有淚 藍田日暖玉生煙 此情可待成追憶 只是當時已惘然

白石巖扉碧蘚滋 上清淪謫得歸遲 一春夢雨常飄瓦 盡日靈風不滿旗 萼綠華來無定所 杜蘭香去未移時 玉郎會此通仙籍 憶向天階問紫芝

捨生求道有前蹤 乞腦剜身結願重 大去便應欺粟顆 小來兼可隱針鋒 蚌胎未滿思新桂 琥珀初成憶舊松 若信貝多真實語 三生同聽一樓鐘

潭州官舍暮樓空 今古無端入望中 湘淚淺深滋竹色 楚歌重疊怨蘭叢 陶公戰艦空灘雨 賈傅承塵破廟風 目斷故園人不至 松醪一醉與誰同

江風吹浪動雲根 重碇危檣白日昏 已斷燕鴻初起勢 更驚騷客後歸魂 漢廷急詔誰先入 楚路高歌自欲翻 萬里相逢歡復泣 鳳巢西隔九重門

玄武湖中玉漏催 雞鳴埭口繡襦迴 誰言瓊樹朝朝見 不及金蓮步步來 敵國軍營漂木柹 前朝神廟鎖煙煤 滿宮學士皆顏色 江令當年只費才

年少因何有旅愁 欲爲東下更西遊 一條雪浪吼巫峽 千里火雲燒益州 卜肆至今多寂寞 酒壚從古擅風流 浣花牋紙桃花色 好好題詩詠玉鉤

洞中屐響省分攜 不是花迷客自迷 珠樹重行憐翡翠 玉樓雙舞羨鵾雞 蘭迴舊蘂緣屏綠 椒綴新香和壁泥 唱盡陽關無限疊 半杯松葉凍頗黎

二十中郎未足希 驪駒先自有光輝 蘭亭讌罷方回去 雪夜詩成道韞歸 漢苑風煙吹客夢 雲臺洞穴接郊扉 嗟予久抱臨邛渴 便欲因君問釣磯

秘殿崔嵬拂彩霓 曹司今在殿東西 賡歌太液翻黃鵠 從獵陳倉獲碧雞 曉飲豈知金掌迥 夜吟應訝玉繩低 鈞天雖許人間聽 閶闔門多夢自迷

上帝深宮閉九閽 巫咸不下問銜冤 廣陵別後春濤隔 湓浦書來秋雨翻 只有安仁能作誄 何曾宋玉解招魂 平生風義兼師友 不敢同君哭寢門

一夕南風一葉危 荆雲迴望夏雲時 人生豈得輕離別 天意何曾忌嶮巇 骨肉書題安絕徼 蕙蘭蹊徑失佳期 洞庭湖闊蛟龍惡 却羨楊朱泣路岐

外戚平羌第一功 生年二十有重封 直登宣室螭頭上 橫過干泉豹尾中 別館覺來雲雨夢 後門歸去蕙蘭叢 灞陵夜獵隨田竇 不識寒郊自轉蓬

鬱金堂北畫樓東 換骨神方上藥通 露氣暗連青桂苑 風聲偏獵紫蘭叢 長籌未必輸孫皓 香棗何勞問石崇 憶事懷人兼得句 翠衾歸臥繡簾中

人生何處不離羣 世路干戈惜暫分 雪嶺未歸天外使 松州猶駐殿前軍 座中醉客延醒客 江上晴雲雜雨雲 美酒成都堪送老 當壚仍是卓文君

紫泉宮殿鎖煙霞 欲取蕪城作帝家 玉璽不緣歸日角 錦帆應是到天涯 于今腐草無螢火 終古垂楊有暮鴉 地下若逢陳後主 豈宜重問後庭花

二月二日江上行 東風日暖聞吹笙 花鬚柳眼各無賴 紫蝶黃蜂俱有情 萬里憶歸元亮井 三年從事亞夫營 新灘莫悟遊人意 更作風簷夜雨聲

猿鳥猶疑畏簡書 風雲常爲護儲胥 徒令上將揮神筆 終見降王走傳車 管樂有才終不忝 關張無命欲何如 他年錦里經祠廟 梁父吟成恨有餘

一歲林花即日休 江間亭下悵淹留 重吟細把真無奈 已落猶開未放愁 山色正來銜小苑 春陰只欲傍高樓 金鞍忽散銀壺漏 更醉誰家白玉鉤

十二層城閬苑西 平時避暑拂虹霓 雲隨夏后雙龍尾 風逐周王八駿蹄 吳岳曉光連翠巘 甘泉晚景上丹梯 荔枝盧橘沾恩幸 鸞鵲天書濕紫泥

歷覽前賢國與家 成由勤儉破由奢 何須琥珀方爲枕 豈得真珠始是車 運去不逢青海馬 力窮難拔蜀山蛇 幾人曾預南薰曲 終古蒼梧哭翠華

昨夜星辰昨夜風 畫樓西畔桂堂東 身無綵鳳雙飛翼 心有靈犀一點通 隔座送鉤春酒暖 分曹射覆蠟燈紅 嗟余聽鼓應官去 走馬蘭臺類斷蓬

來是空言去絕踪 月斜樓上五更鐘 夢爲遠別啼難喚 書被催成墨未濃 蠟照半籠金翡翠 麝熏微度繡芙蓉 劉郎已恨蓬山遠 更隔蓬山一萬重

颯颯東風細雨來 芙蓉塘外有輕雷 金蟾齧鏁燒香入 玉虎牽絲汲井迴 賈氏窺簾韓掾少 宓妃留枕魏王才 春心莫共花爭發 一寸相思一寸灰

何處哀箏隨急管 櫻花永巷垂楊岸 東家老女嫁不售 白日當天三月半 溧陽公主年十四 清明暖後同墻看 歸來展轉到五更 梁間燕子聞長歎

佳兆聯翩遇鳳凰 雕文羽帳紫金牀 桂花香處同高第 柿葉翻時獨悼亡 烏鵲失棲長不定 鴛鴦何事自相將 京華庸蜀三千里 送到咸陽見夕陽

謝傅門庭舊末行 今朝歌管屬檀郎 更無人處簾垂地 欲拂塵時簟竟牀 嵇氏幼男猶可憫 左家嬌女豈能忘 秋霖腹疾俱難遣 萬里西風夜正長

日下繁香不自持 月中流豔與誰期 迎憂急鼓疎鐘斷 分隔休燈滅燭時 張蓋欲判江灩灩 迴頭更望柳絲絲 從來此地黃昏散 未信河梁是別離

清時無事奏明光 不遣當關報早霜 中禁詞臣尋引領 左川歸客自迴腸 郎君下筆驚鸚鵡 侍女吹笙弄鳳凰 空寄大羅天上事 衆仙同日詠霓裳

相見時難別亦難 東風無力百花殘 春蠶到死絲方盡 蠟炬成灰淚始乾 曉鏡但愁雲鬢改 夜吟應覺月光寒 蓬山此去無多路 青鳥殷勤爲探看

碧城十二曲闌干 犀辟塵埃玉辟寒 閬苑有書多附鶴 女牀無樹不棲鸞 星沉海底當窗見 雨過河源隔座看 若是曉珠明又定 一生長樹水晶盤

對影聞聲已可憐 玉池荷葉正田田 不逢蕭史休回首 莫見洪崖又拍肩 紫鳳放嬌銜楚佩 赤鱗狂舞撥湘絃 鄂君悵望舟中夜 繡被焚香獨自眠

七夕來時先有期 洞房簾箔至今垂 玉輪顧兔初生魄 鐵網珊瑚未有枝 檢與神方教駐景 收將鳳紙寫相思 武皇內傳分明在 莫道人間總不知

寒氣先侵玉女扉 清光旋透省郎闈 梅花大庾嶺頭發 柳絮章臺街裏飛 欲舞定隨曹植馬 有情應濕謝莊衣 龍山萬里無多遠 留待行人二月歸

旋撲珠簾過粉墻 輕於柳絮重於霜 已隨江令誇瓊樹 又入盧家妬玉堂 侵夜可能爭桂魄 忍寒應欲試梅妝 關河凍合東西路 腸斷斑騅送陸郎

小苑華池爛熳通 後門前檻思無窮 宓妃腰細纔勝露 趙后身輕欲倚風 紅壁寂寥崖蜜盡 碧簾迢遰霧巢空 青陵粉碟休離恨 長定相逢二月中

恐是仙家好別離 故教迢遰作佳期 由來碧落銀河畔 可要金風玉露時 清漏漸移相望久 微雲未接過來遲 豈能無意酬烏鵲 惟與蜘蛛乞巧絲

玉山高與閬風齊 玉水清流不貯泥 何處更求回日馭 此中兼有上天梯 珠容百斛龍休睡 桐拂千尋鳳要棲 聞道神仙有才子 赤簫吹罷好相攜

錦幃初卷衛夫人 繡被猶堆越鄂君 垂手亂翻雕玉佩 招腰爭舞鬱金帬 石家蠟燭何曾剪 荀令香爐可待熏 我是夢中傳彩筆 欲書花葉寄朝雲

一片非煙隔九枝 蓬巒仙仗儼雲旗 天泉水暖龍吟細 露畹春多鳳舞遲 榆莢散來星斗轉 桂花尋去月輪移 人間桑海朝朝變 莫遣佳期更後期

知訪寒梅過野塘 久留金勒爲迴腸 謝郎衣袖初翻雪 荀令熏爐更換香 何處拂胸資蝶粉 幾時塗額藉蜂黃 維摩一室雖多病 亦要天花作道場

海外徒聞更九州 他生未卜此生休 空聞虎旅傳宵柝 無復雞人報曉籌 此日六軍同駐馬 當時七夕笑牽牛 如何四紀爲天子 不及盧家有莫愁

幸會東城宴未迴 年華憂共水相催 梁家宅裏秦宮入 趙后樓中赤鳳來 冰簟且眠金鏤枕 瓊筵不醉玉交杯 宓妃愁坐芝田館 用盡陳王八斗才

七國三邊未到憂 十三身襲富平候 不收金彈拋林外 却惜銀牀在井頭 綵樹轉燈珠錯落 繡檀迴枕玉雕鎪 當關不報侵晨客 新得佳人字莫愁

松篁臺殿蕙香幃 龍護瑤窗鳳掩扉 無質易迷三里霧 不寒長著五銖衣 人間定有崔羅什 天上應無劉武威 寄問釵頭雙白燕 每朝珠館幾時歸

一樹濃姿獨看來 秋庭暮雨類輕埃 不先搖落應爲有 已欲別離休更開 桃綬含情依露井 柳綿相憶隔章臺 天涯地角同榮謝 豈要移根上苑栽

芳桂當年各一枝 行期未分壓春期 江魚朔雁長相憶 秦樹嵩雲自不知 下苑經過勞想像 東門送餞又差池 灞陵柳色無離恨 莫枉長條贈所思

苦竹園南椒塢邊 微香冉冉淚涓涓 已悲節物同寒雁 忍委芳心與暮蟬 細路獨來當此夕 清尊相伴省他年 紫雲新苑移花處 不取霜栽近御筵

朱邸方酬力戰功 華筵俄歎逝波窮 回廊簷斷燕飛去 小閣塵凝人語空 幽淚欲乾殘菊露 餘香猶入敗荷風 何能更涉瀧江去 獨立寒流弔楚宮

悵望銀河吹玉笙 樓寒院冷接平明 重衾幽夢他年斷 別樹羈雌昨夜驚 月榭故香因雨發 風簾殘燭隔霜清 不須浪作緱山意 湘瑟秦簫自有情

海燕參差溝水流 同君身世屬離憂 相攜花下非秦贅 對泣春天類楚囚 碧草暗侵穿苑路 珠簾不捲枕江樓 莫驚五勝埋香骨 地下傷春亦白頭

斂笑凝眸意欲歌 高雲不動碧嵯峨 銅臺罷望歸何處 玉輦忘還事幾多 青冢路邊南雁盡 細腰宮裏北人過 此聲腸斷非今日 香灺燈光奈爾何

淪謫千年別帝宸 至今猶謝蘂珠人 但驚茅許同仙籍 不道劉盧是世親 玉撿賜書迷鳳篆 金華歸駕冷龍鱗 不因杖屨逢周史 徐甲何曾有此身

月姊曾逢下彩蟾 傾城消息隔重簾 已聞佩響知腰細 更辨絃聲覺指纖 暮雨自歸山悄悄 秋河不動夜厭厭 王昌且在牆東住 未必金堂得免嫌

東望花樓會不同 西來雙燕信休通 仙人掌冷三霄露 玉女窗虛五夜風 翠袖自隨回雪轉 燭房尋類外庭空 殷勤莫使清香透 牢合金魚鏁桂叢

迢遰青門有幾關 柳梢樓角見南山 明珠可貫須爲佩 白璧堪裁且作環 子夜休歌團扇揜 新正未破剪刀閑 猿啼鶴怨終年事 未抵熏爐一夕間

一丈紅薔擁翠筠 羅窗不識繞街塵 峽中尋覓長逢雨 月裏依稀更有人 虛爲錯刀留遠客 枉緣書札損文鱗 遙知小閣還斜照 羨殺烏龍臥錦茵

玉帳牙旗得上遊 安危須共主君憂 竇融表已來關右 陶侃軍宜次石頭 豈有蛟龍愁失水 更無鷹隼與高秋 晝號夜哭兼幽顯 早晚星關雪涕收

悵臥新春白袷衣 白門寥落意多違 紅樓隔雨相望冷 珠箔飄燈獨自歸 遠路應悲春晼晚 殘宵猶得夢依稀 玉璫緘札何由達 萬里雲羅一雁飛

絳節飄颻宮國來 中元朝拜上清回 羊權須得金條脫 溫嶠終虛玉鏡臺 曾省驚眠聞雨過 不知迷路爲花開 有娀未抵瀛洲遠 青雀如何鴆鳥媒

湘波如淚色漻繆 楚厲迷魂逐恨遙 楓樹夜猿愁自斷 女蘿山鬼語相邀 空歸腐敗猶難復 更困腥臊豈易招 但使故鄉三戶在 綵絲誰惜懼長蛟

羇緒鰥鰥夜景侵 高窗不掩見驚禽 飛來曲渚煙方合 過盡南塘樹更深 胡馬嘶和榆塞笛 楚猿吟雜橘村砧 失羣掛木知何限 遠隔天涯共此心

金殿銷香閉綺櫳 玉壺傳點咽銅龍 狂飆不惜蘿陰薄 清露偏知桂葉濃 斑竹嶺邊無限淚 景陽宮裏及時鐘 豈知爲雨爲雲處 只有高唐十二峰

蓬島煙霞閬苑鐘 三官箋奏附金龍 茅君奕世仙曹貴 許掾全家道氣濃 絳簡尚參黃紙案 丹爐猶用紫泥封 不知他日華陽洞 許上經樓第幾重

白石蓮花誰所共 六時長捧佛前燈 空庭苔蘚饒霜露 時夢西山老病僧 大海龍宮無限地 諸天雁塔幾多層 漫誇鶖子真羅漢 不會牛車是上乘

迢遰高城百尺樓 綠楊枝外盡汀洲 賈生年少虛垂淚 王粲春來更遠遊 永憶江湖歸白髮 欲回天地入扁舟 不知腐鼠成滋味 猜意鴛雛竟未休

消息東郊木帝回 宮中行樂有新梅 沈香甲煎爲庭燎 玉液瓊蘇作壽杯 遙望露盤疑是月 遠聞鼉鼓欲驚雷 昭陽第一傾城客 不踏金蓮不肯來

神劒飛來不易銷 碧潭珍重駐蘭橈 自攜明月移燈疾 欲就行雲散錦遙 河伯軒窗通貝闕 水宮帷箔卷冰綃 他時燕脯無人寄 雨滿空城蕙葉雕

漢家天馬出蒲梢 苜蓿榴花遍近郊 內苑只知含鳳觜 屬車無復插雞翹 玉桃偷得憐方朔 金屋脩成貯阿嬌 誰料蘇卿老歸國 茂陵松栢雨蕭蕭

永巷長年怨綺羅 離情終日思風波 湘江竹上痕無限 峴首碑前灑幾多 人去紫臺秋入塞 兵殘楚帳夜聞歌 朝來灞水橋邊問 未抵青袍送玉珂

伊水濺濺相背流 朱欄畫閣幾人遊 漆燈夜照真無數 蠟炬晨炊竟未休 顧我有懷同大夢 期君不至更沉憂 西園碧樹今誰主 與近高窗臥聽秋

蘆葉梢梢夏景深 郵亭暫欲灑塵襟 昔年曾是江南客 此日初爲關外心 思子臺邊風自急 玉孃湖上月應沈 清聲不遠行人去 一世荒城伴夜砧

星使追還不自由 雙童捧上綠瓊輈 九枝燈下朝金殿 三素雲中侍玉樓 鳳女顛狂成久別 月娥孀獨好同遊 當時若愛韓公子 埋骨成灰恨未休

露如微霰下前池 月過回塘萬竹悲 浮世本來多聚散 紅蕖何事亦離披 悠揚歸夢惟燈見 濩落生涯獨酒知 豈到白頭長只爾 嵩陽松雪有心期

悵望人間萬事違 私書幽夢約忘機 荻花村裏魚標在 石蘚庭中鹿跡微 幽徑定攜僧共入 寒塘好與月相依 城中猘犬憎蘭佩 莫損幽芳久不歸

樓上春雲水底天 五雲章色破巴牋 諸生個個王恭柳 從事人人庾杲蓮 六曲屏風江雨急 九枝燈檠夜珠圓 深慙走馬金牛路 驟和陳王白玉篇

不揀花朝與雪朝 五年從事霍嫖姚 君緣接座交珠履 我爲分行近翠翹 楚雨含情皆有託 漳濱臥病竟無憀 長吟遠下燕臺去 惟有衣香染未銷

重帷深下莫愁堂 臥後清宵細細長 神女生涯原是夢 小姑居處本無郎 風波不信菱枝弱 月露誰教桂葉香 直道相思了無益 未妨惆悵是清狂

昨日紫姑神去也 今朝青鳥使來賒 未容言語還分散 少得團圓足怨嗟 二八月輪蟾影破 十三絃柱雁行斜 平明鐘後更何事 笑倚牆邊梅樹花

人高詩苦滯夷門 萬里梁王有舊園 煙幌自應憐白紵 月樓誰伴詠黃昏 露桃塗頰依苔井 風柳誇腰住水村 蘇小小墳今在否 紫蘭香徑與招魂

浪跡江湖白髮新 浮雲一片是吾身 寒歸山觀隨碁局 暖入汀洲逐釣輪 越桂留烹張翰鱠 蜀薑供煮陸機蓴 相逢一笑憐疎放 他日扁舟有故人

伊人卜築自幽深 桂巷杉籬不可尋 柱上雕蟲對書字 槽中瘦馬仰聽琴 求之流輩豈易得 行矣關山方獨吟 賒取松醪一斗酒 與君相伴灑煩襟

莫恃金湯忽太平 草間霜露古今情 空糊頳壞真何益 欲舉黃旗竟未成 長樂瓦飛隨水逝 景陽鐘墮失天明 回頭一弔箕山客 始信逃堯不爲名

看山對酒君思我 聽鼓離城我訪君 臘雪已添牆下水 齋鐘不散檻前雲 陰移竹柏濃還淡 歌雜漁樵斷更聞 亦擬村南買煙舍 子孫相約事耕耘

西師萬衆幾時回 哀痛天書近已裁 文吏何曾重刀筆 將軍猶自舞輪臺 幾時拓土成王道 從古窮兵是禍胎 陛下好生千萬壽 玉樓長御白雲杯

密邇平陽接上蘭 秦樓鴛瓦漢宮盤 池光不定花光亂 日氣初涵露氣乾 但覺游蜂饒舞蝶 豈知孤鳳憶離鸞 三星自轉三山遠 紫府程遙碧落寬

井絡天彭一掌中 漫誇天設劒爲峰 陣圖東聚燕江石 邊柝西懸雪嶺松 堪歎故君成杜宇 可能先主是真龍 將來爲報姦雄輩 莫向金牛訪舊蹤

燕雁迢迢隔上林 高秋望斷正長吟 人間路有潼江險 天外山惟玉壘深 日向花間留返照 雲從城上結層陰 三年已制思鄉淚 更入新年恐不禁

東征日調萬黃金 幾竭中原買鬬心 軍令未聞誅馬謖 捷書惟是報孫歆 但須鸑鷟巢阿閣 豈假鴟鴞在泮林 可惜前朝玄菟郡 積骸成莽陣雲深

何事荆臺百萬家 惟教宋玉擅才華 楚辭已不饒唐勒 風賦何曾讓景差 落日渚宮供觀閣 開年雲夢送煙花 可憐庾信尋荒徑 猶得三朝託後車

籍籍征西萬戶侯 新緣貴婿起朱樓 一名我漫居先甲 千騎君翻在上頭 雲路招邀迴綵鳳 天河迢遰笑牽牛 南朝禁臠無人近 瘦盡瓊枝詠四愁

潼關地接古弘農 萬里高飛雁與鴻 桂樹一枝當白日 芸香三代繼清風 仙舟尚惜乖雙美 綵服何由得盡同 誰憚士龍多笑疾 美髭終類晉司空

思牢弩箭磨青石 繡額蠻渠三虎力 尋潮背日伺泅鱗 貝闕夜移鯨失色 纖纖粉簳馨香餌 綠鴨回塘養龍水 含冰漢語遠於天 何由回作金盤死

密鎖重關掩綠苔 廊深閣迥此徘徊 先知風起月含暈 尚自露寒花未開 蝙拂簾旌終展轉 鼠翻牕網小驚猜 背燈獨共餘香語 不覺猶歌起夜來

望斷平時翠輦過 空聞子夜鬼悲歌 金輿不返傾城色 玉殿猶分下苑波 死憶華亭聞唳鶴 老憂王室泣銅駝 天荒地變心難折 若比陽春意未多

江南江北雪初消 漠漠輕黃惹嫩條 灞岸已攀行客手 楚宮先騁舞姬腰 清明帶雨臨官道 晚日含風拂野橋 如線如絲正牽恨 王孫歸路一何遙

曾共山翁把酒時 霜天白菊繞堦墀 十年泉下無人問 九日樽前有所思 不學漢臣栽苜蓿 空教楚客詠江籬 郎君官貴施行馬 東閣無因再得窺

罷執霓旌上醮壇 慢粧嬌樹水晶盤 更深欲訴蛾眉歛 衣薄臨醒玉豔寒 白足禪僧思敗道 青袍御史擬休官 雖然同是將軍客 不敢公然子細看

紫府丹成化鶴羣 青松手植變龍文 壺中別有仙家日 嶺上猶多隱士雲 獨坐遺芳成故事 褰帷舊貌似元君 自憐築室靈山下 徒望朝嵐與夕曛

憐君孤秀植庭中 細葉輕陰滿座風 桃李盛時雖寂寞 雪霜多後始青蔥 一年幾變枯榮事 百尺方資柱石功 爲謝西園車馬客 定悲搖落盡成空

將軍大斾埽狂童 詔選名賢贊武功 暫逐虎牙臨故絳 遠含雞舌過新豐 魚遊沸鼎知無日 鳥覆危巢豈待風 早勒勳庸燕石上 佇光綸綍漢廷中

多病欣依有道邦 南塘宴起想秋江 卷簾飛燕還拂水 開戶暗蟲猶打窗 更閱前題已披卷 仍斟昨夜未開缸 誰人爲報故交道 莫惜鯉雨時一雙

萬里誰能訪十洲 新亭雲搆壓中流 河鮫縱翫難爲室 海蜃遙驚恥化樓 左右名山窮遠目 東西大道鎖輕舟 獨留巧思傳千古 長與蒲津作勝遊

信陵亭館接郊畿 幽象遙通晉水祠 日落高門喧燕雀 風飄大樹撼熊羆 新蒲似筆思投日 芳草如茵憶吐時 山下祗今黃絹字 淚痕猶墮六州兒

荷蓧衰翁似有情 相逢攜手遶村行 燒畬曉映遠山色 伐樹暝傳深谷聲 鷗鳥忘機翻浹洽 交親得路昧平生 撫躬道直誠感激 在野無賢心自驚

何年部落到陰陵 奕世勤王國史稱 夜捲牙旗千帳雪 朝飛羽騎一河冰 蕃兒襁負來青塚 狄女壺漿出白登 日晚鸊鵜泉畔獵 路人遙識郅都鷹

虎丘山下劒池邊 長遣遊人嘆逝川 罥樹斷絲悲舞席 出雲清梵想歌筵 柳眉空吐效顰葉 榆莢還飛買笑錢 一自香魂招不得 祗應江上獨嬋娟

文王喻復今朝是 子晉吹笙此日同 舜格有苗旬太遠 周稱流火月難窮 鏤金作勝傳荆俗 翦綵爲人起晉風 獨想道衡詩思苦 離家恨得二年中

世間榮落重逡巡 我獨丘園坐四春 縱使有花兼有月 可堪無酒又無人 青袍似草年年定 白髮如絲日日新 欲逐風波千萬里 未知何路到龍津

白社幽閑君暫居 青雲器業我全疎 看封諫草歸鸞掖 尚賁衡門待鶴書 蓮聳碧峰關路近 荷翻翠扇水堂虛 自探典籍忘名利 欹枕時驚落蠹魚

陶詩只採黃金寶 郢曲新傳白雪英 素色不同籬下發 繁花疑自月中生 浮杯小摘開雲母 帶露全移綴水精 偏稱含香五字客 從茲得地始芳榮

鵬魚何事遇屯同 雲水升沈一會中 劉放未歸雞樹老 鄒陽新去兔園空 寂寥我對先生柳 赫奕君乘御史驄 若向南臺見鶯友 爲傳垂翅度春風

萬里風波一葉舟 憶歸初罷更夷猶 碧江地沒元相引 黃鶴沙邊亦少留 益德冤魂終報主 阿童高義鎮橫秋 人生豈得長無謂 懷古思鄉共白頭

下苑他年未可追 西州今日忽相期 水亭暮雨寒猶在 羅薦春香暖不知 舞蝶殷勤收落蘂 佳人惆悵臥遙帷 章臺街裏芳菲伴 且問宮腰損幾枝

浪笑榴花不及春 先期零落更愁人 玉盤迸淚傷心數 錦瑟驚絃破夢頻 萬里重陰非舊圃 一年生意屬流塵 前溪舞罷君迴顧 併覺今朝粉態新

連錢出塞蹋沙蓬 豈比當時御史驄 逐北自諳深磧路 連嘶誰念靜邊功 登山每與青雲合 弄影應知碧草同 今日虜平將換妾 不如羅袖舞春風

何事明時泣玉頻 長安不見杏園春 鳳皇詔下雖霑命 鸚鵡才高却累身 且盡綠醽銷積恨 莫辭黃綬拂行塵 方城若比長沙路 猶隔千山與萬津

湘月蘋風乍暢襟 燭前江水練千尋 新秋宋玉能爲賦 永夕袁安好共吟 輦下翠蛾須強展 尊中綠蟻且徐斟 汀沙漸有珠凝露 緩棹蘭橈任夜深

山連河水碧氛氳 瑞氣東移擁聖君 秦苑有花空笑日 漢陵無主自侵雲 古槐堤上鶯千囀 遠渚沙中鷺一羣 賴與淵明同把菊 煙郊西望夕陽曛

烏鵲橋頭雙扇開 年年一度過河來 莫嫌天上稀相見 猶勝人間去不迴 欲減煙花饒俗世 暫煩雲月掩樓臺 別時舊路長清淺 豈肯離情似死灰

莫將凡聖比雲泥 椿菌之年本不齊 度世無勞大稻米 昇天只用半刀圭 人間嗟對黃昏槿 海上閑聽碧落雞 旌節行中令引道 便從塵外踏丹梯

羽衞森森西向秦 山川歷歷在清晨 晴雲稍卷寒巖樹 宿雨能銷御路塵 聖德由來合天道 靈符即此應時巡 遺賢一一皆羈致 猶欲高深訪隱淪

天啓神龍生碧泉 泉水靈源浸迤延 飛龍已向珠潭出 積水仍將銀漢連 岸傍花柳看勝畫 浦上樓臺問是仙 我后元符從此得 方爲萬歲壽圖川

幽郊昨夜陰風斷 頓覺朝來陽吹暖 涇水橋南柳欲黃 杜陵城北花應滿 長安昨夜寄春衣 短翮登茲一望歸 聞道凱旋乘騎入 看君走馬見芳菲

洛陽城裏花如雪 陸渾山中今始發 旦別河橋楊柳風 夕臥伊川桃李月 伊川桃李正芳新 寒食山中酒復春 野老不知堯舜力 酣歌一曲太平人

逐臣北地承嚴譴 謂到南中每相見 豈意南中岐路多 千山萬水分鄉縣 雲搖雨散各翻飛 海闊天長音信稀 處處山川同瘴癘 自憐能得幾人歸

青溪綠潭潭水側 修竹嬋娟同一色 徒生僊實鳳不遊 老死空山人詎識 妙年秉願逃俗紛 歸臥嵩丘弄白雲 含情傲睨慰心目 何可一日無此君

曖曖去塵昏灞岸 飛飛輕蓋指河梁 雲峰衣結千重葉 雪岫花開幾樹粧 深悲黃鶴孤舟遠 獨對青山別路長 却將分手霑襟淚 還用持添離席觴

青門路接鳳凰臺 素滻宸遊龍騎來 澗草自迎香輦合 巖花應待御筵開 文移北斗成天象 酒遞南山作壽杯 此日侍臣將石去 共歡明主賜金回

離宮祕苑勝瀛洲 別有仙人洞壑幽 巖邊樹色含風冷 石上泉聲帶雨秋 鳥向歌筵來度曲 雲依帳殿結爲樓 微臣昔忝方明御 今日還陪八駿遊

江雨朝飛浥細塵 陽橋花柳不勝春 金鞍白馬來從趙 玉面紅妝本姓秦 妬女猶憐鏡中髮 侍兒堪感路傍人 蕩舟爲樂非吾事 自歎空閨夢寐頻

澹蕩春光滿曉空 逍遙御輦入離宮 山河眺望雲天外 臺榭參差煙霧中 庭際花飛錦繡合 枝間鳥囀管弦同 即此歡娛齊鎬宴 唯應率舞樂薰風

鳳城景色已含韶 人日風光倍覺饒 桂吐半輪迎此夜 蓂開七葉應今朝 魚猜水凍行猶澁 鸎喜春熙弄欲嬌 媿奉登高搖彩翰 欣逢御氣上丹霄

主家山第接雲開 天子春遊動地來 羽騎參差花外轉 霓旌搖曳日邊回 還將石溜調琴曲 更取峰霞入酒杯 鸞輅已辭烏鵲渚 簫聲猶繞鳳皇臺

黃金瑞牓絳河隈 白玉仙輿紫禁來 碧樹青岑雲外聳 朱樓畫閣水中開 龍舟下瞰鮫人室 羽節高臨鳳女臺 遽惜歡娛歌吹晚 揮戈更却曜靈回

羽蓋龍旗下絕冥 蘭除薜幄坐雲扃 鳥和百籟疑調管 花發千巖似畫屏 金竈浮煙朝漠漠 石牀寒水夜泠泠 自然碧洞窺仙境 何必丹丘是福庭

季冬除夜接新年 帝子王孫捧御筵 宮闕星河低拂樹 殿廷燈燭上薰天 彈弦奏節梅風入 對局探鉤柏酒傳 欲向正元歌萬壽 暫留歡賞寄春前

毘陵震澤九州通 士女歡娛萬國同 伐鼓撞鐘驚海上 新妝袨服照江東 梅花落處疑殘雪 柳葉開時任好風 火德雲官逢道泰 天長地久屬年豐

今年遊寓獨遊秦 愁思看春不當春 上林苑裏花徒發 細柳營前葉漫新 公子南橋應盡興 將軍西第幾留賓 寄語洛城風日道 明年春色倍還人

二室三塗光地險 均霜揆日處天中 石泉石鏡恆留月 山鳥山花競逐風 周王久謝瑤池賞 漢主懸慙玉樹宮 別有祥煙伴佳氣 能隨輕輦共蔥蔥

恭聞帝里生靈沼 應報明君鼎業新 既協翠泉光寶命 還符白水出真人 此時舜海潛龍躍 此地堯河帶馬巡 獨有前池一小雁 叨承舊惠入天津

琱輿藻衞擁千官 仙洞靈谿訪九丹 隱曖源花迷近路 參差嶺竹掃危壇 重崖對聳霞文駮 瀑水交飛雨氣寒 天洛宸襟有餘興 裴回周矖駐歸鑾

俗吏三年何足論 每將榮辱在朝昏 才微易向風塵老 身賤難酬知己恩 御苑殘鶯啼落日 黃山細雨濕歸軒 迴首漢家丞相府 昨來誰得掃重門

銅龍曉闢問安迴 金輅春遊博望開 渭北晴光搖草樹 終南佳氣入樓臺 招賢已得商山老 託乘還徵鄴下才 臣在東周獨留滯 忻逢睿藻日邊來

洞口仙巖類削成 泉香石冷晝含清 龍旗畫月中天下 鳳管披雲此地迎 樹作帷屏陽景翳 芝如宮闕夏涼生 今朝出豫臨懸圃 明日陪遊向赤城

金臺隱隱陵黃道 玉輦亭亭下絳雰 千種岡巒千種樹 一重巖壑一重雲 花落風吹紅的歷 藤垂日晃綠葐蒀 五百里內賢人聚 願陪閶闔侍天文

管籥周移寰極裏 乘輿望幸斗城闉 草根未結青絲縷 蘿蔦猶垂綠帔巾 鵲入巢中言改歲 燕銜書上道宜新 願得長繩繫取日 光臨天子萬年春

句芒人面乘兩龍 道是春神衞九重 綵勝年年逢七日 酴醿歲歲滿千鍾 宮梅間雪祥光遍 城柳含煙淑氣濃 醉倒君前情未盡 願因歌舞自爲容

灞涘長安恆近日 殷正臘月早迎新 池魚戲葉仍含凍 宮女裁花已作春 向苑雲疑承翠幄 入林風若起青蘋 年年斗柄東無限 願挹瓊觴壽北辰

九重樓閣半山霞 四望韶陽春未賒 侍蹕妍歌臨灞涘 留觴豔舞出京華 危竿競捧中街日 戲馬爭銜上苑花 景色歡娛長若此 承恩不醉不還家

鸞鳳旌旗拂曉陳 魚龍角觝大明辰 青韶既肇人爲日 綺勝初成日作人 聖藻凌雲裁栢賦 仙歌促宴摘梅春 垂旒一慶宜年酒 朝野俱歡薦壽新

銀河南渚帝城隅 帝輦平明出九衢 刻鳳蟠螭凌桂邸 穿池疊石寫蓬壺 瓊簫暫下鈞天樂 綺綴長懸明月珠 仙牓承恩爭既醉 方知朝野更歡娛

滄池漭沆帝城邊 殊勝昆明鑿漢年 夾岸旌旗疏輦道 中流簫鼓振樓船 雲峰四起迎宸幄 水樹千重入御筵 宴樂已深魚藻詠 承恩更欲奏甘泉

沁園佳麗奪蓬瀛 翠壁紅泉繞上京 二聖忽從鸞殿幸 雙仙正下鳳樓迎 花含步輦空間出 樹雜帷宮畫裏行 無路乘槎窺漢渚 徒知訪卜就君平

朱城待鳳韶年至 碧殿疏龍淑氣來 寶帳金屏人已帖 圖花學鳥勝初裁 林香近接宜春苑 山翠遙添獻壽杯 向夕憑高風景麗 天文垂耀象昭回

金輿翠輦迎嘉節 御苑仙宮待獻春 淑氣初銜梅色淺 條風半拂柳墻新 天杯慶壽齊南岳 聖藻光輝動北辰 稍覺披香歌吹近 龍驂日暮下城闉

拂露金輿丹斾轉 凌晨黼帳碧池開 南山倒影從雲落 北澗搖光寫溜迴 急槳爭標排荇度 輕帆截浦觸荷來 橫汾宴鎬歡無極 歌舞年年聖壽杯

平陽金牓鳳皇樓 沁水銀河鸚鵡洲 綵仗遙臨丹壑裏 仙輿暫幸綠亭幽 前池錦石蓮花豔 後嶺香鑪桂蘂秋 貴主稱觴萬年壽 還輕漢武濟汾遊

禁苑韶年此日歸 東郊道上轉青旂 柳色梅芳何處所 風前雪裏覓芳菲 開冰池內魚新躍 剪綵花間燕始飛 欲識王遊布陽氣 爲觀天藻競春暉

暮春春色最便妍 苑裏花開列御筵 商山積翠臨城起 滻水浮光共幕連 鶯藏嫩葉歌相喚 蝶礙芳叢舞不前 歡娛節物今如此 願奉宸遊億萬年

主家別墅帝城隈 無勞海上覓蓬萊 沓石懸流平地起 危樓曲閣半天開 庭莎作薦舞行出 浦樹相將歌棹回 此日風光與形勝 衹言作伴聖詞來

蒼龍闕下天泉池 軒駕來遊簫管吹 緣堤夏篠縈不散 冐水新荷卷復披 帳殿疑從畫裏出 樓船直在鏡中移 自然東海神仙處 何用西崑轍迹疲

御林聞有早鶯聲 玉檻春香九陌晴 寒著霽雲歸紫閣 暖浮佳氣動芳城 宮池日到冰初解 輦路風吹草欲生 鴛侶此時皆賦詠 商山雪在思尤清

年過弱冠風塵裏 常擬隨師學鍊形 石路特來尋道者 雲房空見有仙經 碁於松底留殘局 鶴向潭邊退數翎 便欲此居閑到老 先生何日下青冥

到來常聽說清虛 手把玄元七字書 仙籍不知名姓有 道情惟見往來疎 已能絕粒無飢色 早晚休官買隱居 便欲去隨爲弟子 片雲孤鶴可相於

街西靜觀求居處 不到權門到寺頻 禁掖人知連狀薦 國庠官滿一家貧 清儀稱是蓬瀛客 直氣堪爲諫諍臣 自顧無成年漸長 報恩惟願殺微身

獨來朝市笑浮雲 却憶煙霞出帝城 不說金丹能點化 空教弟子學長生 壺中瀉酒看雲影 洞裏逢師下鶴迎 料得仙家玉牌上 已鐫白日上昇名

戴月早辭三秀館 遲明初識久華峰 嵯嵯玉劒寒鋩利 褭褭青蓮翠葉重 奇狀却疑人畫出 嵐光如爲客添濃 行春若到五溪上 此處褰帷正面逢

六年惠愛及黎甿 大府論功俟陟明 尺一詔書天上降 二千石祿世間榮 新添畫戟門增峻 舊躡青雲路轉平 更待皇恩醒善政 碧油幢到郡齋迎

邊陲萬里注恩波 宇宙羣芳洽凱歌 右地名王爭解辮 遠方戎壘盡投戈 煙塵永息三秋戍 瑞氣遙清九折河 共遇聖明千載運 更觀俗阜與時和

紫泥遠自金鑾降 朱斾翻馳鏡水頭 陶令風光偏畏夜 子牟衰鬢暗驚秋 西隣月色何時見 南國春光豈再游 莫遣豔歌催客醉 不堪回首翠蛾愁

謝安致理逾三載 黃霸清聲徹九重 猶輟珮環歸鳳闕 且將仁政到稽峯 林間立馬羅千騎 池上開筵醉一鍾 共喜甘棠有新詠 獨慚霜鬢又攀龍

弱植驚風急自傷 暮來翻遣思悠揚 曾飄紫陌隨高下 敢拂朱闌競短長 縈砌乍飛還乍舞 撲池如雪又如霜 莫令歧路頻攀折 漸擬垂陰到畫堂

十二樓中盡曉妝 望仙樓上望君王 鎖銜金獸連環冷 水滴銅龍晝漏長 雲髻罷梳還對鏡 羅衣欲換更添香 遙窺正殿簾開處 袍袴宮人掃御牀

窮途日日困泥沙 上苑年年好物華 荆棘不當車馬道 管弦長奏綺羅家 王孫草上悠揚蝶 少女風前爛熳花 嬾出任從遊子笑 入門還是舊生涯

玄晏先生已白頭 不隨鵷鷺狎羣鷗 元卿謝免開三逕 平仲朝歸臥一裘 醉後獨知殷甲子 病來猶作晉春秋 塵纓未濯今如此 野水無情處處流

重岡如抱嶽如蹲 屈曲秦川勢自尊 天地併功開帝宅 山河相湊束龍門 櫓聲嘔軋中流渡 柳色微茫遠岸村 滿眼波濤終古事 年來惆悵與誰論

笑分銅虎別京師 嶺下山川想到時 紅樹暗藏殷浩宅 綠蘿深覆偃王祠 風茅向暖抽書帶 露竹迎風舞釣絲 休指巖西數歸日 知君已負白雲期

莫奏開元舊樂章 樂中歌曲斷人腸 鄶王玉笛三更咽 虢國金車十里香 一自犬戎生蘇北 便從征戰老汾陽 中原駿馬搜求盡 沙苑年來草又芳

河上關門日日開 古今名利旋堪哀 終軍壯節埋黃土 楊震豐碑翳綠苔 寸祿應知霑有分 一官常懼處非才 猶驚往歲同袍者 尚逐江東計吏來

煙霞壁立水溶溶 路轉崖回旦暮中 鸂鶒畏人沈澗月 山羊投石挂巖松 高齋既許陪雲宿 晚稻何妨爲客舂 今日見君嘉遯處 悔將名利役疎慵

龍門曾共戰驚瀾 雷電浮雲出濬湍 紫府有名同羽化 碧霄無路却泥蟠 公車未結王生襪 客路虛彈貢禹冠 今日罏錘任真宰 暫回風水不應難

一州橫制浙江灣 臺榭參差積翠間 樓下潮回滄海浪 枕邊雲起剡溪山 吳江水色連隄闊 越俗舂聲隔岸還 聖代牧人無遠近 好將能事濟清閑

殘妝滿面淚闌干 幾許幽情欲話難 雲髻嬾梳愁拆鳳 翠蛾羞照恐驚鸞 南鄰送女初鳴珮 北里迎妻已夢蘭 惟有深閨顦顇質 年年長凭繡牀看

燈火熒煌醉客豪 捲簾羅綺豔仙桃 纖腰怕束金蟬斷 鬢髪宜簪白燕高 愁傍翠蛾深八字 笑回丹臉利雙刀 無因得薦陽臺夢 願拂餘香到緼袍

黑眉玄髪尚依然 紫綬金章五十年 三入鳳池操國柄 八分龍節付兵權 東周城闕中天外 西蜀樓臺落日邊 莫遣洪罏曠真宰 九流人物待陶甄

滯雨通宵又徹明 百憂如草雨中生 心關桂玉天難曉 運落風波夢亦驚 壓樹早鴉飛不散 到窗寒鼓濕無聲 當年志氣俱消盡 白髮新添四五莖

兵印對封入衛稀 碧空雲盡早霜微 滻川桑落鵰初下 渭曲禾收兔正肥 陌上管弦清似語 草頭弓馬疾如飛 豈知萬里黃雲戍 血迸金瘡臥鐵衣

憶昔明皇初御天 玉輿頻此駐神仙 龍盤藻井噴紅豔 獸坐金牀吐碧煙 雲外笙歌岐薛醉 月中臺榭后妃眠 自從戎馬生河雒 深鎖篷萊一百年

露竹風蟬昨夜秋 百年心事付東流 明霜義分成虛話 阜俗文章惜暗投 長笑李斯稱溷鼠 每多莊叟喻犧牛 五湖煙水盈歸夢 蘆荻花中一釣舟

六街塵起鼓鼕鼕 馬足車輸在處通 百役並驅衣食內 四民長走路岐中 年光與物隨流水 世事如花落曉風 名利到身無了日 不知今古旋成空

細推今古事堪愁 貴賤同歸土一丘 漢武玉堂人豈在 石家金谷水空流 光陰自旦還將暮 草木從春又到秋 閑事與時俱不了 且將身暫醉鄉遊

曾發簫聲水檻前 夜蟾寒沼兩嬋娟 微波有恨終歸海 明月無情却上天 白鳥帶將林外雪 綠荷枯盡渚中蓮 榮華不肯人間住 須讀莊生第一篇

松栢當軒蔓桂籬 古壇衰草暮風吹 荒涼院宇無人到 寂寞煙霞只自知 浪漬法堂餘像設 水存虛殿半科儀 因求天寶年中夢 故事分明載折碑

陌上秋風動酒旗 江頭絲竹競相追 正當海晏河清日 便是修文偃武時 繡轂盡爲行樂伴 豔歌皆屬太平詩 微臣辛忝頒堯曆 一望郊原愜所思

白日貪長夜更長 百般無意更思量 三冬不見秦中雪 九日惟添鬢畔霜 霞泛水文沈暮色 樹凌金氣發秋光 樓前野菊無多少 一雨重開一番黃

餻果盈前益自愁 那堪風雨滯刀州 單牀冷席他鄉夢 紫榝黃花故國秋 萬里音書何寂寂 百年生計甚悠悠 潛將滿眼思家淚 灑寄長江東北流

峭壁橫空限一隅 劃開元氣建洪樞 梯航百貨通邦計 鍵閉諸蠻屏帝都 西蹙犬戎威北狄 南吞荆郢制東吳 千年管鑰誰熔範 只自先天造化爐

城頭旭日照闌干 城下降戎綵仗攢 九陌塵埃千騎合 萬方臣妾一聲歡 樓臺乍仰中天易 衣服初迴左袵難 清水莫教波浪濁 從今赤嶺屬長安

丞相銜恩赴闕時 錦城寒菊始離披 龍媒舊識朝天路 雞樹長虛入夢枝 十載殿廷連步武 雨來庸蜀撫疲羸 莫愁中土無人識 自有明明聖主知

陰風獵獵滿旗竿 白草颼颼劒氣攢 九姓羌渾隨漢節 六州蕃落從戎鞍 霜中入塞琱弓硬 月下翻營玉帳寒 今曰路傍誰不指 穰苴門戶慣登壇

笙歌慘慘咽離筵 槐柳陰陰五月天 未學蘇秦榮佩印 却思平子賦歸田 芙蓉欲綻溪邊蘂 楊柳初迷渡口煙 自笑無成今老大 送君垂淚郭門前

曉乘征騎帶犀渠 醉別都門慘袂初 蓮府望高秦御史 柳營官重漢尚書 斬蛇澤畔人煙曉 戲馬臺前樹影疎 尺組挂身何用處 古來名利盡丘墟

老聽笙歌亦解愁 醉中因遣合甘州 行追赤嶺千山外 坐想黃河一曲流 日暮豈堪征婦怨 路傍能結旅人愁 左綿刺史心先死 淚滿朱弦催白頭

二十年前事盡空 半隨波浪半隨風 謀身喜斷韓雞尾 辱命羞攜楚鵲籠 符竹謬分錦水外 妻孥猶隔散關東 臨岐莫怪朱弦絕 曾是君家入爨桐

樓頭鐘鼓遰相催 曙色當衙曉仗開 孔雀扇分香案出 兖龍衣動冊函來 金泥照耀傳中旨 玉節從容引上台 盛禮永尊徽號畢 聖慈南面不勝哀

千門曙色鏁寒梅 五夜疎鐘曉箭催 寶馬占隄朝闕去 香車爭路進名來 天臨玉几班初合 日照金雞仗欲迴 更傍紫微瞻北斗 上林佳氣滿樓臺

曈曈初日照樓臺 漠漠祥雲雉扇開 星駐冕旒三殿曉 雲翻珠翠六宮來 山呼聖壽煙霞動 風轉金章鳥獸迴 欲識普恩無遠近 萬方歡忭一聲雷

去歲乘軺出上京 軍機旦暮促前程 狂花野草途中恨 春月秋風劒外情 愁見瘴煙遮路色 厭聞溪水下灘聲 不辭醉伴諸年少 羞對紅妝白髮生

晚麥芒乾風似秋 旅人方作蜀門遊 家林漸隔梁山遠 客路長依漢水流 滿壁存亡俱是夢 百年榮辱盡堪愁 胸中憤氣文難遣 強指豐碑哭武侯

天地三分魏蜀吳 武侯倔起贊訐謨 身依豪杰傾心術 目對雲山演陣圖 赤伏運衰功莫就 皇綱力振命先徂 出師表上留遺懇 猶自千年激壯夫

闕下憧憧車馬塵 沈浮相次宦遊身 須知金印朝天客 同是沙隄避路人 威鳳偶時因瑞聖 應龍無水謾通神 立門不是趨時客 始向窮途學問津

南村晴雪北村梅 樹裏茅簷曉盡開 蠻榼出門兒婦去 烏龍迎路女郎來 相逢但祝新正壽 對舉那愁暮景催 長笑士林因宦別 一官輕是十年迴

上人今去白蘋洲 霅水苕溪我舊遊 夜雨暗江漁火出 夕陽沈浦鴈花收 閑聽別鳥啼紅樹 醉看歸僧櫂碧流 若見儒公憑寄語 數莖霜鬢已驚秋

正懷何謝俯長流 更覽餘封識嵊州 樹色老依官舍晚 溪聲涼傍客衣秋 南巖氣爽橫郛郭 天姥雲晴拂寺樓 日暮不堪還上馬 蓼花風起路悠悠

殿前松柏晦蒼蒼 杏遶仙壇水遶廊 垂露額題精思院 博山爐褭降真香 苔侵古碣迷陳事 雲到中峯失上方 便擬尋溪弄花去 洞天誰更待劉郎

劒外春餘日更長 東園留醉樂高張 松杉露滴無情淚 桃杏風飄不語香 鶯戀葉深啼綠樹 燕窺巢穩坐彫梁 也知留滯年華晚 爭那罇前樂未央

吉語云云海外傳 令公疾愈起朝天 皇風再扇寰區內 人鏡重開日月邊 光啓四門通壽域 深疏萬頃溉情田 陪臣自訝迷津久 願識方舟濟巨川

江上園盧荆作扉 男驅耕犢婦鳴機 林巒當戶蔦蘿暗 桑柘繞村薑芋肥 幾畝稻田還謂業 兩間茆舍亦言歸 何如一被風塵染 到老云云相是非

狂寇窮兵犯帝畿 上皇曾此振戎衣 門前衛士傳清警 砌下奚官掃翠微 雲駐壽宮三洞啓 日迴仙仗六龍歸 當時丹鳳銜書處 老柏蒼蒼已合圍

兩地交通布政和 上台深喜使星過 歡留白日千鐘酒 調入青雲一曲歌 寒柳翠添微雨重 臘梅香綻細枝多 平津萬一言卑散 莫忘高松寄女蘿

大封茅土鎮襃中 醉出都門殺氣雄 陌上晚花迎虎節 馬前新月學彎弓 珂臨響澗聲先合 斾到春山色更紅 欲識真心報天子 滿旗全是發生風

乘遞初登建外州 傾心喜事富人侯 方當游藝依仁日 便到攀轅臥轍秋 容聽巴歌消子夜 許陪仙躅上危樓 欲知恨戀情深處 聽取長江旦暮流

僕射陂西想到時 滿川晴色見旌旗 馬融閑臥笛聲遠 王粲醉吟樓影移 幾日賦詩秋水寺 經年草詔白雲司 唯君此去人多羨 却是恩深自不知

塞垣從事識兵機 只擬平戎不擬歸 入夜茄聲含白髪 報秋榆葉落征衣 城臨戰壘黃雲晚 馬渡寒沙夕照微 此別不應書斷絕 滿天霜雪有鴻飛

煬帝都城春水邊 笙歌夜上木蘭船 三千宮女自塗地 十萬人家如洞天 焰焰花枝官舍晚 重重雲影寺牆連 少年作尉須矜慎 莫向樓前墜馬鞭

雲繞千峰驛路長 謝家聯句待檀郎 手持碧落新攀桂 月在東軒舊選牀 幾日旌幢延駿馬 到時冰玉動華堂 孔門多少風流處 不遣顏回識醉鄉

年來驚喜兩心知 高處同攀次第枝 人倚繡屏閑賞夜 馬嘶花徑醉歸時 聲名本自文章得 藩溷曾勞筆硯隨 家去恩門四千里 只應從此夢旌旗

島上花枝繫釣船 隋家宮畔水連天 江帆自落鳥飛外 月觀靜依春色邊 門巷草生車轍在 朝廷恩及鴈行聯 相逢且問昭州事 曾鼓莊盆對逝川

曾向雷塘寄掩扉 荀家燈火有餘輝 關河日暮望空極 楊柳渡頭人獨歸 隋苑荒臺風褭褭 灞陵殘雨夢依依 今年春色還相悞 爲我江邊謝釣磯

兩重江外片帆斜 數里林塘遶一家 門掩右軍餘水石 路橫諸謝舊煙霞 扁舟幾處逢溪雪 長笛何人怨柳花 若到天台洞陽觀 葛洪丹井在雲涯

雲物淒涼拂曙流 漢家宮闕動高秋 殘星幾點雁橫塞 長笛一聲人倚樓 紫豔半開籬菊靜 紅衣落盡渚蓮愁 鱸魚正美不歸去 空戴南冠學楚囚

楚江橫在草堂前 楊柳洲西載酒船 兩見梨花歸不得 每逢寒食一潸然 斜陽映閣山當寺 微綠含風月滿川 同郡故人攀桂盡 把詩吟向泬寥天

宅邊秋水浸苔磯 日日持竿去不歸 楊柳風多潮未落 蒹葭霜冷雁初飛 重嘶匹馬吟紅葉 却聽疎鐘憶翠微 今夜秦城滿樓月 故人相見一沾衣

故園溪上雪中別 野館門前雲外逢 白髮漸多何事苦 清陰長在好相容 迎風幾拂朝天騎 帶月猶含度嶺鐘 更憶葛洪丹井畔 數株臨水欲成龍

正懷何謝俯長流 更覽餘封識嵊州 樹色老依官舍晚 溪聲涼傍客衣秋 南巖氣爽橫郛郭 天姥雲晴拂寺樓 日暮不堪還上馬 蓼花風起路悠悠

樓上華筵日日開 眼前人事祗堪哀 征車自入紅塵去 遠水長穿綠樹來 雲雨暗更歌舞伴 山川不盡別離杯 無由併寫春風恨 欲下鄖城首重回

佳晨何處泛花遊 丞相筵開水上頭 雙影斾搖山雨霽 一聲歌動寺雲秋 林光靜帶高城晚 湖色寒分半檻流 共賀萬家逢此節 可憐風物似荆州

芙蓉苑裏起清秋 漢武泉聲落御溝 他日江山映蓬鬢 二年楊柳別漁舟 竹間駐馬題詩去 物外何人識醉遊 盡把歸心付紅葉 晚來隨水向東流

杜若洲邊人未歸 水寒煙暖想柴扉 故園何處風吹柳 新雁南來雪滿衣 目極思隨原草遍 浪高書到海門稀 此時愁望情多少 萬里春流遶釣磯

鶚在卿雲冰在壺 代天才業奉訏謨 榮同伊陟傳朱戶 秀比王商入畫圖 昨夜星辰回劍履 前年風月滿江湖 不知機務時多暇 猶許詩家屬和無

家在枚臯舊宅邊 竹軒晴與楚坡連 芰荷香遶垂鞭袖 楊柳風橫弄笛船 城礙十洲煙島路 寺臨千頃夕陽川 可憐時節堪歸去 花落猿啼又一年

折柳城邊起暮愁 可憐春色獨懷憂 傷心正歎人間事 回首更慚江上鷗 鶗鴂聲中寒食雨 芙蓉花外夕陽樓 憑高滿眼送清渭 去傍故山山下流

禪棲忽憶五峰遊 去著方袍謝列侯 經啓樓臺千葉曙 錫含風雨一枝秋 題詩片石侵雲在 洗鉢香泉覆菊流 却憶前年別師處 馬嘶殘月虎溪頭

五看春盡此江濆 花自飄零日自曛 空有慈悲隨物念 已無蹤跡在人羣 迎秋日色簷前見 入夜鐘聲竹外聞 笑指白蓮心自得 世間煩惱是浮雲

廣武溪頭降虜稀 一聲寒角怨金微 河湟不在春風地 歌舞空裁雪夜衣 鐵馬半嘶邊草去 狼煙高映塞鴻飛 揚雄尚白相如吃 今日何人從獵歸

邊聲一夜殷秋鼙 牙帳連烽擁萬蹄 武帝未能忘塞北 董生纔足使膠西 冰橫曉渡胡兵合 雪滿窮沙漢騎迷 自古平戎有良策 將軍不用倚雲梯

風動衰荷寂寞香 斷煙殘月共蒼蒼 寒生晚寺波搖壁 紅墮疎林葉滿牀 起雁似驚南浦棹 陰雲欲護北樓霜 江邊松菊荒應盡 八月長安夜正長

暫息勞生樹色間 平明機慮又相關 吟辭宿處煙霞去 心負秋來水石閒 竹戶半開鐘未絕 松枝靜霽鶴初還 明朝一倍堪惆悵 回首塵中見此山

三年踏盡化衣塵 只見長安不見春 馬過雪街天未曙 客迷關路淚空頻 桃花塢接啼猿寺 野竹庭通畫鷁津 早晚相酬身事了 水邊歸去一閒人

傅巖高靜見台星 廟畧當時討不庭 萬里有雲歸碧落 百川無浪到滄溟 軍中老將傳兵術 江上諸侯受政經 聞道國人思再入 鎔金新鑄鶴儀形

滿耳歌謠滿眼山 宛陵城郭翠微間 人情已覺春長在 溪戶仍將水共閒 曉色入樓紅藹藹 夜聲尋砌碧潺潺 幽雲高鳥俱無事 晚伴西風醉客還

溪樹參差綠可攀 謝家雲水滿東山 能忘天上他年貴 來結林中一日閒 醉叩玉盤歌褭褭 暖鳴幽澗鳥關關 觥籌不盡須歸去 路在春風縹緲間

凋瘵民思太古風 上賢綏輯副宸衷 舟移清鏡禹祠北 路轉翠屏天姥東 旌斾影前橫竹馬 詠歌聲裏樂樵童 遙知到郡滄波晏 三島離離一望中

一醉曾將萬事齊 暫陪歡去便如泥 黃花李白墓前路 碧浪桓彝宅後溪 九月霜中隨計吏 十年江上灌春畦 莫言春盡不惆悵 自有閒眠到日西

佐幕才多始拜侯 一門清貴動神州 霜蹄曉駐秦雲斷 野斾晴翻郢樹秋 幾處塵生隨候騎 半江帆盡見分流 大馮罷相吟詩地 莫惜頻登白雪樓

曾向雷塘寄掩扉 荀家燈火有餘輝 關河日暮望空極 楊柳渡頭人獨歸 隋苑荒臺風褭褭 灞陵殘雨夢依依 今年春色還相悞 爲我江邊謝釣磯

塞垣從事識兵機 只擬平戎不擬歸 入夜笳聲含白髮 報秋榆葉落征衣 城臨戰壘黃雲晚 馬渡寒沙夕照微 此別不應書斷絕 滿天霜雪有鴻飛

曉哭呱呱動四隣 于君我作負心人 出門便涉東西路 回首初驚枕席塵 滿眼淚珠和語咽 舊窗風月更誰親 分離況值花時節 從此東風不似春

月自斜窗夢自驚 衷腸中有萬愁生 清猿處處三聲盡 碧落悠悠一水橫 平子定情詞麗絕 詩人匪石誓分明 會須攜手乘鸞去 簫史樓臺在玉京

一百五日家未歸 新豐雞犬獨依依 滿樓春色傍人醉 半夜雨聲前計非 繚繞溝塍含綠晚 荒涼樹石向川微 東風吹淚對花落 憔悴故交相見稀

家有青山近玉京 風流柱史早知名 園林手植自含綠 霄漢眼看當去程 處處白雲迷駐馬 家家紅樹近流鶯 相逢一宿最高寺 夜夜翠微泉落聲

天上高高月桂叢 分明三十一枝風 滿懷春色向人動 遮路亂花迎馬紅 鶴馭迴飄雲雨外 蘭亭不在管絃中 居然自是前賢事 何必青樓倚翠空

晚樹疎蟬起別愁 遠人回首憶滄洲 江連故國無窮恨 日帶殘雲一片秋 久客轉諳時態薄 多情只共酒淹留 到頭生長煙霞者 須向煙霞老始休

松下山前一徑通 燭迎千騎滿山紅 溪雲乍歛幽巖雨 曉氣初高大斾風 小檻宴花容客醉 上方看竹與僧同 歸來吹盡嚴城角 路轉橫塘亂水東

門下煙橫載酒船 謝家攜客醉華筵 尋花偶坐將軍樹 飲水方重刺史天 幾曲豔歌春色裏 斷行高鳥暮雲邊 分明聽得輿人語 願及行春更一年

煙煖池塘柳覆臺 百花園裏看花來 燒衣焰席三千樹 破鼻醒愁一萬杯 不肯爲歌隨拍落 却因令舞帶香迴 山公仰爾延賓客 好傍春風次第開

松下有琴閑未收 一燈高爲石叢留 詩情似到山家夜 樹色輕含御水秋 小榼提攜終永日 半斑容鬢漫生愁 因君撫掌問時俗 紫閣堆簷不舉頭

萬水東流去不迴 先生獨自負仙才 蘂宮橫浪海邊別 鶴翅駐雲天上來 幾處吹簫森羽衛 誰家殘月下樓臺 春風正好分瓊液 乞取當時白玉杯

是非處處生塵埃 唯君襟抱無嫌猜 收帆依雁湓浦宿 帶雨別僧衡嶽迴 芳罇稍駐落日唱 醉袖更拂長雲開 清秋華髮好相似 却把釣竿歸去來

左掖初辭近侍班 馬嘶尋得過街閑 映鞭柳色微遮水 隨步花枝欲礙山 暖泛鳥聲來席上 醉從詩句落人間 此時失意哀吟客 更覺風流不可攀

棹倚隋家舊院墻 柳金梅雪撲簷香 朱樓映日重重晚 碧水含光灩灩長 八斗已聞傳姓字 一枝何足計行藏 聲名官職應前定 且把旌麾入醉鄉

詩家才子酒家仙 遊宦曾依積水邊 窗戶動搖三島樹 琴尊安穩五湖船 羅浮道士分瓊液 錦席佳人豔楚蓮 今日相逢朗吟罷 滿城砧杵一燈前

東晉江山稱永嘉 莫辭紅斾向天涯 凝絃夜醉松亭月 歇馬曉尋溪寺花 地與剡川分水石 境將蓬島共煙霞 却愁明詔徵非晚 不得秋來見海槎

郡齋秋盡一江橫 頻命郎官地更清 星月去隨新詔動 旌旗遙映故山明 詩尋片石依依晚 帆挂孤雲杳杳輕 想到釣臺逢竹馬 只應歌詠伴猿聲

兩重江外片帆斜 數里林塘遶一家 門掩右軍餘水石 路橫諸謝舊煙霞 扁舟幾處逢溪雪 長笛何人怨柳花 若到天台洞陽觀 葛洪丹井在雲涯

年來驚喜兩心知 高處同攀次第枝 人倚繡屏閑賞夜 馬嘶花徑醉歸時 聲名本是文章得 藩閫曾勞筆硯隨 家去恩門四千里 只應從此夢旌旗

煬帝都城春水邊 笙歌夜上木蘭船 三千宮女自塗地 十萬人家如洞天 焰焰花枝官舍晚 重重雲影寺墻連 少年作尉須矜慎 莫向樓前墜馬鞭

僕射陂西想到時 滿川晴色見旌旗 馬融閑臥笛聲遠 王粲醉吟樓影移 幾日賦詩秋水寺 經年草詔白雲司 唯君此去人多羨 却是恩深自不知

島上花枝繫釣船 隋家宮畔水連天 江帆自落鳥飛外 月觀靜依春色邊 門巷草生車轍在 朝廷恩及雁行聯 相逢且問昭州事 曾鼓莊盆對逝川

雲繞千峰驛路長 謝家聯句待檀郎 手持碧落新攀桂 月在東軒舊選牀 幾日旌幢延駿馬 到時冰玉動華堂 孔門多少風流處 不遣顏回識醉鄉

千峰歸去舊林塘 溪縣門前即故鄉 曾把桂誇春里巷 重憐身稱錦衣裳 洲迷翠羽雲遮檻 露濕紅蕉月滿廊 就養舉朝人共羨 清資讓却校書郎

失意何曾恨解攜 問安歸去秣陵西 郡斜楊柳春風岸 山映樓臺明月溪 江上詩書懸素業 日邊門戶倚丹梯 一枝攀折回頭是 莫向清秋惜馬蹄

暮塵飄盡客愁長 來扣禪關月滿廊 宋玉逢秋空雪涕 淨名無地可容牀 高雲覆檻千巖樹 疎磬含風一夜霜 回首故園紅葉外 只將多病告醫王

野寺初容訪靜來 晚晴江上見樓臺 中林有路到花盡 一日無人看竹迴 自曬詩書經雨後 別留門戶爲僧開 苦心若是酬恩事 不敢吟春憶酒杯

露濃如水灑蒼苔 洞口煙蘿密不開 殘月色低當戶後 曉鐘聲逈隔山來 春生藥圃芝猶短 夜醮齋壇鶴未迴 愁是獨尋歸路去 人間步步是塵埃

靖節何須彭澤逢 菊洲松島水悠溶 行人自折門前柳 高鳥不離溪畔峰 曉渭度簷帆的的 晚原含雨樹重重 軒車過盡無公事 枕上一聲長樂鐘

太一真人隱翠霞 早年曾降蔡經家 羽衣使者峭於鶴 鳥爪侍娘飄若花 九鼎欄干歸馬齒 三山窕窈步雲涯 時因弟子偷靈藥 散落人間駐物華

華蓋飄飄綠鬢翁 往來朝謁蘂珠宮 幾年山下陰陽鼎 盡日澗邊桃李風 野跡似雲無處著 仙容如水與誰同 應憐有客外妻子 思在長生一顧中

緱山雙去羽翰輕 應爲仙家好弟兄 茅固枕前秋對舞 陸雲溪上夜同鳴 紫泥封處曾回首 碧落歸時莫問程 自笑滄江一漁叟 何由似爾到層城

束帶臨風氣調新 孔門才業獨誰倫 杉松韻冷雪溪暗 鸞鶴勢高天路春 美玉韞來休問價 芳枝攀去正無塵 莫將芸閣輕科第 須作人間第一人

都無鄙吝隔塵埃 昨日丘門避席來 靜語乍臨清廟瑟 披風如在九層臺 幾煩命妓浮溪棹 再許論詩注酒杯 從此微塵知感戀 七真臺上望三台

野人留得五湖船 丞相興歌郡國年 醉筆倚風飄澗雪 靜襟披月坐樓天 鶴歸華表山河在 氣返青雲雨露全 聞說萬方思舊德 一時傾望重陶甄

東來珠履與旌旗 前者登朝亦一時 竹馬迎呼逢稚子 柏臺長告見男兒 花飄舞袖樓相倚 角送歸軒客盡隨 獨有賤夫懷感激 十年兩地負恩知

笙歌只是舊笙歌 腸斷風流奈別何 照物二年春色在 感恩千室淚痕多 盡將魂夢隨西去 猶望旌旗暫一過 今日尊前無限思 萬重雲月隔煙波

早年天上見清塵 今日樓中醉一春 暫肯剖符臨水石 幾曾焚筆動星辰 瓊臺雪映迢迢鶴 蓬島波橫浩浩津 好是仙家羽衣使 欲敎垂涕問何人

松竹閑遊道路身 衣襟落盡往來塵 山連謝宅餘霞在 水映琴溪舊浪春 拂榻從容今有地 酬恩寂寞久無人 安知不及屠沽者 曾對青萍淚滿巾

紫陌塵多不可尋 南溪酒熟一披襟 山高晝枕石牀隱 泉落夜窗煙樹深 白首尋人嗟問計 青雲無路覓知音 唯君懷抱安如水 他日門墻許醉吟

落第逢人慟哭初 平生志業欲何如 鬢毛灑盡一枝桂 淚血滴來千里書 谷外風高摧羽翮 江邊春在憶樵漁 唯應感激知恩地 不待功成死有餘

妙盡戎機佐上台 少年清苦自霜臺 馬嘶深竹閑宜貴 花拂朱衣美稱才 早入半緣分務重 晚吟多是看山迴 名高漸少翻飛伴 幾度煙霄獨去來

郎官何遜最風流 愛月憐山不下樓 三佐戎旃換朱紱 一辭蘭省見清秋 桂生巖石本瀟灑 鶴到煙空更自由 休向西齋久閑臥 滿朝傾蓋是依劉

少年從事霍嫖姚 來自楓林度柳橋 金管別筵樓灼灼 玉溪回首馬蕭蕭 清風氣調真君輩 知己風流滿聖朝 獨有故人愁欲死 晚簷疎雨動空瓢

簾下秋江夜影空 倚樓人在月明中 不將行止問朝列 唯脫衣裳與釣翁 幾處別巢悲去燕 十年回首送歸鴻 那應更結廬山社 見說心閒勝遠公

白馬嘶風何處還 鞭梢拂地看南山 珠簾捲盡不回首 春色欲闌休閉關 花外鳥歸殘雨暮 竹邊人語夕陽閑 知君舊隱嵩雲下 巖桂從今幾更攀

魯儒今日意何如 名挂春官選籍初 野艇幾曾尋水去 故山從此與雲疎 吟憐受露花陰足 行覺嘶風馬力餘 聞說晚心心更靜 竹間依舊臥看書

目斷蘭臺空望歸 錦衾香冷夢來稀 書中自報刀頭約 天上三看破鏡飛 孤浪謾疑紅臉笑 輕雲忽似舞羅衣 遙知不語坐相憶 寂寞洞房寒燭微

郎作東臺御史時 妾長西望歛雙眉 一從詔下人皆羨 豈料恩衰不自知 高闕如天縈曉夢 華筵似水隔秋期 坐來情態猶無限 更向樓前舞柘枝

路遶秋塘首獨搔 背羣燕雁正呼號 故關何處重相失 碧落有雲終自高 旅宿去緘他日恨 單飛誰見此生勞 行衣濕盡千山雪 腸斷金籠好羽毛

風雪晴來歲欲除 孤舟晚下意何如 月當軒色湖平後 雁斷雲聲夜起初 傍曉管絃何處靜 犯寒楊柳遶津疎 三間茅屋東溪上 歸去生涯竹與書

竹外池塘煙雨收 送春無伴亦遲留 秦城馬上半年客 潘鬢水邊今日愁 氣變晚雲紅映闕 風含高樹碧遮樓 杏園花落遊人盡 獨爲圭峰一舉頭

官總芸香閣署崇 可憐詩句落春風 偶然侍坐水聲裏 還許醉吟松影中 車馬照來紅樹合 煙霞詠盡翠微空 不因高寺閑回首 誰識飄飄一塞翁

早年曾謁富民侯 今日難甘失鵠羞 新諾似山無力負 舊恩如水滿身流 馬嘶紅葉蕭蕭晚 日照長江灩灩秋 功德萬重知不惜 一言拋得百生愁

碧江涼冷雁來疎 閒望江雲思有餘 秋館池亭荷葉歇 野人籬落豆花初 無愁自得仙翁術 多病能忘太史書 聞說故園香稻熟 片帆歸去就鱸魚

勾漏先生冰玉然 曾將八石問羣仙 中山暫醉一千日 南苑往來三百年 碁局不收花滿洞 霓旌欲別浪翻天 何須更學鴟夷子 頭白江湖一短船

多少鄉心入酒杯 野塘今日菊花開 新霜何處雁初下 故國窮秋首正迴 漸老向人空感激 一生驅馬傍塵埃 侯門無路提攜爾 虛共扁舟萬里來

得路逢津更俊才 可憐鞍馬照春來 殘花幾日小齋閉 大笑一聲幽抱開 袖拂碧溪寒繚繞 冠欹紅樹晚裴回 相逢少別更堪恨 何必秋風江上臺

秋天草木正蕭疎 西望秦關別舊居 筵上芳樽今日酒 篋中黃卷古人書 辭鄉且伴銜蘆雁 入海終爲戴角魚 長短九霄飛直上 不敎毛羽落空虛

射策明時愧不才 敢期青律變寒灰 晴憐斷雁侵雲去 暖見醯雞傍酒來 箭發尚憂楊葉遠 愁生只恐杏花開 曲江春淺人游少 盡日看山醉獨回

嵩高降德爲時生 洪筆三題造化名 鳳詔佇歸專北極 驪珠搜得盡東瀛 褒衣已換金章貴 禁掖曾隨玉樹榮 明日定知同相印 青衿新列柳間營

三載皇都恨食貧 北溟今日化窮鱗 青雲乍喜逢知己 白社猶悲送故人 對酒共驚千里別 看花自感一枝春 君歸爲說龍門寺 雷雨初生電遶身

東里如今號鄭鄉 西家昔日近丘墻 芸臺四部添新學 秘殿三年學老郎 天外鴛鸞愁不見 山中雲鶴喜相忘 猶張皂蓋歸蓬蓽 直謂時無許子將

忽忝專城奉六條 自憐出谷屢遷喬 驅車雖道還家近 捧日惟愁去國遙 朱戶昨經新棨戟 風帆常覺戀簞瓢 江天夜夜知消息 長見台星在碧霄

公心獨立副天心 三轄春闈冠古今 蘭署門生皆入室 蓮峰太守別知音 同升翰苑時名重 遍歷朝端主意深 新有受恩江海客 坐聽朝夕繼爲霖

昔年桃李已滋榮 今日蘭蓀又發生 葑菲采時皆有道 權衡分處且無情 叨陪鴛鷺朝天客 共作門闌出谷鸎 何事感恩偏覺重 忽聞金榜扣柴荆

當年門下化龍成 今日餘波進後生 仙籍共知推麗藻 禁垣同得薦嘉名 桃蹊早茂誇新萼 菊圃初開耀晚英 誰料羽毛方出谷 許敎齊和九臯鳴

孔門頻建鑄顏功 紫綬青衿感激同 一簣勤勞成太華 三年恩德仰維嵩 楊隨前輩穿皆中 桂許平人折欲空 慚和周郎應見顧 感知大造竟無窮

常將公道選羣生 猶被春闈屈重名 文柄久持殊歲紀 恩門三啓動寰瀛 雲霄幸接鴛鸞盛 變化欣同草木榮 乍得陽和如細柳 參差長近亞夫營

滿朝簪髮半門生 又見新書甲乙名 孤進自今開道路 至公依舊振寰瀛 雲飛太華清詞著 花發長安白屋榮 忝受恩光同上客 惟將報德是經營

滿朝朱紫半門生 新榜勞人又得名 國器舊知收片玉 朝宗轉覺集登瀛 同升翰苑三年美 繼入花源九族榮 共仰蓮峰聽雪唱 欲賡仙曲意怔營

一振聲華入紫薇 三開秦鏡照春闈 龍門舊列金章貴 鶯谷新遷碧落飛 恩感風雷宜變化 詩裁錦繡借光輝 誰知散質多榮忝 鴛鷺清塵接布衣

春輝新入碧煙開 芳院初將穆景來 共向花前圖瑞勝 試看池上動輕苔 林香半落沾羅幌 蕙色微含近酒桮 聞道宸游方命賞 應隨恩賚喜昭回

龍門一變荷生成 況是三傳不朽名 美譽早聞喧北闕 頹波今見走東瀛 鴛行既接參差影 雞樹仍同次第榮 從此青衿與朱紫 升堂侍宴更何營

恩光忽逐曉春生 金榜前頭忝姓名 三感至公裨造化 重揚文德振寰瀛 佇爲霖雨曾相賀 半在雲霄覺更榮 何處新詩添照灼 碧蓮峰下柳間營

紅燈初上月輪高 照見堂前萬朵桃 觱栗調清銀象管 琵琶聲亮紫檀槽 能歌姹女顏如玉 解引蕭郎眼似刀 爭奈夜深拋耍令 舞來挼去使人勞

一年秋半月當空 遙羨飛觴接庾公 虹影迥分銀漢上 兔輝全寫玉筵中 笙歌送盡迎寒漏 冰雪吟消永夜風 雖向東堂先折桂 不如賓席此時同

三開文鏡繼芳聲 暗暗雲霄接去程 會壓洪波先得路 早陞清禁共垂名 蓮峰對處朱輪貴 金榜傳時玉韻成 更許下才聽白雪 一枝今過郄詵榮

常將公道選諸生 不是鴛鴻不得名 天上宴回聯步武 禁中麻出滿寰瀛 簪裾盡過前賢貴 門館仍叨舊學榮 看著鳳池相繼入 都堂那肯滯關營

重德由來爲國生 五朝清顯冠公卿 風波久佇濟川檝 羽翼三遷出谷鶯 絳帳青衿同日貴 春蘭秋菊異時榮 孔門弟子皆賢哲 誰料窮儒忝一名

文學宗師心秤平 無私三用佐貞明 恩波舊是仙舟客 德宇新添月桂名 蘭署崇資金色重 蓮峰高唱玉音清 羽毛方荷生成力 難繼鸞皇上漢聲

科文又主守初時 光顯門生濟會期 美擅東堂登甲乙 榮同內署侍恩私 羣鶯共喜新遷木 雙鳳皆當即入池 別有倍深知感士 曾經兩度得芳枝

儒雅皆傳德敎行 幾崇浮俗贊文明 龍門昔上波濤遠 禁署同登渥澤榮 虛散謬當陪杞梓 後先寧異感生成 時方側席徵賢急 況說謌謠近帝京

聖乾文德最稱賢 自古儒生少比肩 再啓龍門將二紀 兩司鶯谷已三年 蓬山皆美成榮貴 金榜誰知忝後先 正是感恩流涕日 但思旌斾碧峰前

長慶曾收間世英 果居臺閣冠公卿 天書再受恩波遠 金榜三開日月明 已見差肩趍翰苑 更期連步掌台衡 小儒謬蹟雲霄路 心仰蓮峰望太清

春闈帝念主生成 長慶公聞兩歲名 有蘊赤心分雨露 無私和氣浹寰瀛 龍門乍出難勝幸 鴛侶先行是最榮 遙仰高峰看白雪 多慚屬和意屏營

立事成功盡遠圖 一方獨與萬方殊 藩臣皆競師兵畧 相國今多揖廟謨 禮樂政行凋弊俗 歌謠聲徹帝王都 即隨鳳詔歸何處 祗是操持造化鑪

自持衡鏡採幽沈 此事常聞曠古今 危葉只將終委地 焦桐誰料却爲琴 蒿萊詎報生成德 犬馬空懷感戀心 明日還家盈眼血 定應迴首即霑襟

江上長思狎釣翁 此心難與昨心同 自承丘壑新恩重 已分煙霞舊隱空 龍變偶因資巨浪 鳥飛誰肯借高風 應憐死節無門効 永歎潛懷似轉蓬

彩筆曾專造化權 道尊翻向宦途閑 端居有地唯栽藥 靜坐無時不憶山 德望舊懸霄漢外 政聲新溢路歧間 衆知聖主搜賢相 朝夕欲徴黃霸還

再刖未甘何處說 但垂雙淚出咸秦 風塵匹馬來千里 蓬梗全家望一身 舊隱每懷空竟夕 愁眉不展幾經春 今朝儻降非常顧 倒屐寧惟有古人

蓋世英華更有誰 賦成傳寫遍坤維 名科累中求賢日 苦節高標守郡時 樓上呌雲秋鼓角 林間宿鶴夜旌旗 徵歸詔下應非久 德望人情在鳳池

三邊近日往來通 盡是將軍鎮撫功 兵統萬人爲上將 威加千里懾西戎 清笳遶塞吹寒月 紅斾當山肅曉風 却恨北荒霑雨露 無因掃盡虜庭空

縮地周遊不計程 古今應只有先生 已同化鶴臨華表 又見驂龍向玉清 蘿磴靜攀雲共過 雪壇當醮月孤明 無因相逐朝天帝 空羨煙霞得送迎

多此歡情泛鷁舟 桂枝同折塞同遊 聲喧島上巢松鶴 影落杯中過水鷗 送日暮鐘交戍嶺 呌雲寒角動城樓 酒酣笑語秋風裏 誰道槐花更起愁

莫倦連期在醉鄉 孔門多戀惜分行 文章聲價從來重 霄漢途程此去長 何處聽猨臨萬壑 幾宿因月滯三湘 鑪峰若上應相憶 不得同過惠遠房

公門何事更相牽 邵伯優賢任養閑 滿院落花從覆地 半簷初日未開關 尋仙鄭谷煙霞裏 避暑柯亭樹石間 獨爲高懷誰和繼 掾曹同處桂同攀

羽客朝元晝掩扉 林中一徑雪中微 松陰遶院鶴相對 山色滿樓人未歸 盡日獨思風馭返 寥天幾望野雲飛 凭高目斷無消息 自醉自吟愁落暉

三年竭力向春闈 塞斷浮華衆路岐 盛選棟梁非昔日 平均雨露及明時 登龍舊美無邪徑 折桂新榮盡直枝 莫道只陪金馬貴 相期更在鳳皇池

若非堯運及垂衣 肯許巢由脫俗機 太液始同黃鶴下 仙鄉已駕白雲歸 還披舊褐辭金殿 却捧玄珠向翠微 羈束慙無仙藥分 隨車空有夢魂飛

帝城春色著寒梅 去恨離懷醉不開 作別欲將何計免 此行應又隔年回 入河殘日鵰西盡 卷雪驚蓬馬上來 有思莫忘清塞學 衆傳君負佐王才

栗葉重重覆翠微 黃昏溪上語人稀 月明古寺客初到 風度閑門僧未歸 山果經霜多自落 水螢穿竹不停飛 中宵能得幾時睡 又被鐘聲催著衣

青雲有意力猶微 豈料低回得所依 幸念翅因風雨困 豈敎身陷稻粱肥 曾遊碧落寧無侶 見有清池不忍飛 縱使他年引仙駕 主人恩在亦應歸

昨宵魂夢到仙津 得見蓬山不死人 雲葉許裁成野服 玉漿敎喫潤愁身 紅樓近月宜寒水 綠杏搖風占古春 次第引看行未徧 浮光牽入世間塵

昨日裁成奪夏威 忽逢秋節便相違 寒塵妬盡秦王女 涼殿恩隨漢主妃 似月舊臨紅粉面 有風休動麝香衣 千年蕭瑟關人事 莫語當時掩淚歸

自出先皇玉殿中 衣裳不更染深紅 宮釵折盡垂空鬢 內扇穿多減半風 桃熟亦曾君手賜 酒闌猶候妾歌終 如今還向城邊住 御水東流意不通

夢遊飛上天家樓 珠箔當風挂玉鉤 鸚鵡隔簾呼再拜 水仙移鏡嬾梳頭 丹霞不是人間曉 碧樹仍逢岫外秋 將謂便長於此地 雞聲入耳所堪愁

願隨仙女董雙成 王母前頭作伴行 初戴玉冠多悞拜 欲辭金殿別稱名 將敲碧落新齋磬 却進昭陽舊賜箏 旦暮焚香繞壇上 步虛猶作按歌聲

塞外衝沙損眼明 歸來養病住秦京 上高樓閣看星坐 著白衣裳把劒行 常說老身思鬬將 最悲無力制蕃營 翠眉紅臉和回鶻 惆悵中原不用兵

卷席貧拋壁下牀 且鋪他處對燈光 欲行千里從今夜 猶惜殘春發故鄉 蚊蚋已生團扇急 衣裳未了剪刀忙 誰知更有芙蓉浦 南去令人愁思長

相逢未得三回笑 風送離情入剪刀 客路最能銷日月 夢魂空自畏波濤 獨眠秋夜琴聲急 未拜軍城劒色高 去去緣多山與海 鶴身寧肯爲飛勞

青櫪林深亦有人 一渠流水數家分 山當日午回峰影 草帶泥痕過鹿羣 蒸茗氣從茅舍出 繰絲聲隔竹籬聞 行逢賣藥歸來客 不惜相隨入島雲

鶚在卿雲冰在壺 代天才業本訏謨 榮同伊陟傳朱戶 秀比王商入畫圖 昨夜星辰回劒履 前年風月滿江湖 不知機務時多暇 還許詩家屬和無

貧病無疎我與君 不知何事久離羣 鹿裘共弊同爲客 龍闕將移擬獻文 空館夕陽鴉繞樹 荒城寒色鴈和雲 不堪吟斷邊笳曉 葉落東西客又分

星斗半沈蒼翠色 紅霞遠照海濤分 折松曉拂天壇雪 投簡寒窺玉洞雲 絕頂醮迴人不見 深林磬度鳥應聞 未知誰與傳金籙 獨向仙祠拜老君

白茅爲屋宇編荆 數處堦墀石疊成 東谷笑言西谷響 下方雲雨上方晴 鼠驚樵客緣蒼壁 猨戲山頭撼紫檉 別有一條投澗水 竹筒斜引入茶鐺

平生詩句忝多同 不得陪君奉至公 金鏑自宜先中鵠 鉛刀甘且學雕蟲 鶯啼細柳臨關路 燕接飛花遶漢宮 九陌芳菲人競賞 此時心在別離中

官初執憲稱雄才 省轉爲郎雅望催 待制松陰移玉殿 分宵露氣靜天臺 算棋默向孤雲坐 隨鶴閑窮片水迴 忽憶十年相識日 小儒新自海邊來

直道何由啓聖君 非才誰敢議論文 心存黃籙兼丹訣 家憶青山與白雲 麋鹿幽栖閑可近 鴛鸞高舉勢宜分 微生不學劉琨輩 劍刃相交擬立勳

帶郭茅亭詩興饒 回看一曲倚危橋 門前山色能深淺 壁上湖光自動搖 閑花散落填書帙 戲鳥低飛礙柳條 向此隱來經幾載 如今已是漢家朝

六年雁序恨分離 詔下今朝遇已知 上國皇風初喜日 御堦恩渥屬身時 內庭再考稱文異 聖主宣名獎藝奇 故里仙才若相問 一春攀得兩重枝

由來惡舌駟難追 自古無媒謗所歸 勾踐豈能容范蠡 李斯何暇救韓非 巨拳豈爲雞揮肋 強弩那因鼠發機 慚愧故人同鮑叔 此心江柳尚依依

盛唐聖主解青萍 欲振新封濟順名 夜雨龍拋三尺匣 春雲鳳入九重城 劒門喜氣隨雷動 玉壘韶光待賊平 惟報關東諸將相 柱天功業賴陰兵

九華深翠落軒楹 迥眺澄江氣象明 不遇陰霾孤岫隱 正當寒日衆峯呈 坐觀風雪銷煩思 惜別煙嵐駐曉行 得路歸山期早訣 夜來潛已告精誠

出去歸來旅食人 麻衣長帶幾坊塵 開門草色朝無客 落案燈花夜一身 貧舍臥多消永日 故園鶯老憶殘春 蹉跎冠蓋誰相念 二十年中盡苦辛

身起中宵骨亦驚 一分年少已無成 松吹竹簟朝眠冷 雨濕蔬飡宿疾生 僮汲野泉兼土味 馬磨霜樹作秋聲 相知莫話詩心苦 未似前賢取得名

燈澀秋光靜不眠 葉聲身影客窗前 閑園露濕鳴蛩夜 急雨風吹落木天 城見遠山應北嶽 野多空地本南燕 明朝欲別忘形處 愁把離杯聽管弦

秋賦春還計盡違 自知身是拙求知 唯思曠海爲休處 忽喜孤舟似去時 連浦一城兼汴宋 夾堤千柳雜唐隋 從來此恨皆前達 敢負吾君作楚辭

胡爲遭遇孰爲官 朝野君親各自歡 敢向官途爭虎首 尚嫌身累愛猪肝 冰霜谷口晨樵遠 星火爐邊夜坐寒 唯有報恩心未剖 退居猶欲佩芄蘭

平湖湖畔雨晴新 南北東西不隔塵 映野煙波浮動日 損花風雨寂寥春 山無俗路藏高士 岸泊仙舟憶主人 那得載來都未保 此心離此甚情親

晉國風流阻洳川 家家弦管路岐邊 曾爲郡職隨分竹 亦作歌詞乞採蓮 北榭遠峰閑即望 西湖殘景醉常眠 牆花此日休迴避 不是當時惡少年

鄉園一別五年歸 迴首人間總禍機 尚勝鄰翁常寂寞 敢嫌裘馬未輕肥 塵顏不見應消落 庭樹曾栽已合圍 難說累牽還却去 可憐榆柳尚依依

素汾千載傍吾家 常憶衡門對浣紗 好事喜逢投宿客 刈田因得自生瓜 山頭鼓笛陰沈廟 陌上薪蒸突兀車 投暗作珠何所用 被人專擬害靈蛇

柏梯還擬謝微官 遙擬千峰送法蘭 行徑未曾青石斷 拂牀終有白雲殘 京塵濯後三衣潔 山舍禪初萬象安 薇蕨縱多師莫踏 我心猶欲盡圖看

一想流年百事驚 已拋漁父戴塵纓 青春背我堂堂去 白髮欺人故故生 道困古來應有分 詩傳身後亦何榮 誰憐合負清朝力 獨把風騷破鄭聲

平生無解亦無操 永日書生坐獨勞 唯覺宦情如水薄 不知人事有山高 孤心好直迍猶強 病髮慵梳癢更搔 何事故溪歸未得 幾拋清淺汎紅桃

瀵水南流東有堤 堤邊亭是武陵溪 槎松配石堪僧坐 蘂杏含春欲鳥啼 高樹月生滄海外 遠郊山在夕陽西 頻來不似軍從事 只戴紗巾曳杖藜

燕臺基壤穴狐蛇 計拙因循歲月賒 兵革未銷王在鎬 桑蠶臨熟客還家 霏微對岸漳邊雨 堆阜鄰疆薊北沙 若到長平戰場地 爲求遺鏃辟魔邪

湖上春風發管弦 須臨三十此離筵 離人忽有重來日 遊女初非舊少年 官職已辜疲瘵望 詩名空被後生傳 啼鶯莫惜蹉跎恨 閑事聽吟一兩篇

少年流落在幷州 裘脫文君取次遊 攜挈共過芳草渡 登臨齊凭綠楊樓 庭前蛺蝶春方好 牀上樗蒲宿未收 坊號偃松人在否 餅爐南畔曲西頭

吾君賢相事南征 獨宿軍廚負請纓 燈室臥孤如怨別 月階簪草似臨行 高墉撼鐸思巴棧 老木嘷風念野營 殊憶好僧招不及 夜來倉卒鏁嚴城

百蠻降伏委三秦 錦里風迴歲已新 渠濫水泉花巷濕 日銷冰雪柳營春 何年道勝蘇羣物 盡室天涯是旅人 焚却蜀書宜不讀 武侯無可律余身

伯牙琴絕豈求知 往往情牽自有詩 壠月正當寒食夜 春陰初過海棠時 耽書未必酬良相 斷酒唯堪作老師 多病不任衣更薄 東風臺上莫相吹

牀上新詩詔草和 欄邊清酒落花多 閒消白日舍人宿 夢覺紫薇山鳥過 春刻幾分添禁漏 夏桐初葉滿庭柯 風騷委地苦無主 此事聖君終若何

清如冰雪重如山 百辟嚴趨禮絕攀 強虜外聞應喪膽 平人相見盡開顏 朝廷有道青春好 門館無私白日閑 致却垂衣更何事 幾多詩句詠關關

南宮環雉隔囂塵 況值清齋宿大臣 城絕鼓鐘更點後 雨涼煙樹月華新 簷前漱曉穹蒼碧 庭下眠秋沆瀣津 聞說務閑心更靜 此時憂國合求人

獨尋春色上高臺 三月皇州駕未回 幾處松筠燒後死 誰家桃李亂中開 奸邪用法原非法 唱和求才不是才 自古浮雲蔽白日 洗天風雨幾時來

惡憐風景極交親 每恨年年作瘦人 臥晚不曾拋好夜 情多唯欲哭殘春 陰成杏葉纔通日 雨著楊花已汙塵 無限後期知有在 只愁煩作總戎身

纔入東郊便太康 自聽何暮豈龔黃 晴村透日桑榆影 曉露濕秋禾黍香 十萬旌旗移巨鎮 幾多輗軏負孤莊 時人欲識征東將 看取欃槍落太荒

嗚嗚吹角貳師營 落日身閑笑傲行 盡覺文章尊萬事 却嫌官職剩雙旌 終休未擬降低屈 忽遇還須致太平 頻上水樓誰會我 泗濱浮磬是同聲

傷禽栖後意猶驚 偶向黐竿脫此生 身外不思簪組事 耳中唯要管弦聲 耽吟乍可妨時務 淺飲無因致宿酲 秦客莫嘲瓜戍遠 水風瀟灑是彭城

都人層立似山丘 坐嘯將軍擁棹遊 遶郭煙波浮泗水 一船絲竹載涼州 城中覩望皆丹雘 旗裏驚飛盡白鷗 儒將不須誇郄縠 未聞詩句解風流

柳營茅土倦麤材 因向山家乞翠栽 清露便敎終夜滴 好風疑是故園來 欄邊匠去朱猶濕 溉後蟲浮穴暗開 他日會應威鳳至 莫辭公府受塵埃

征東留滯一年年 又向軍前遇火前 畫出鷁舟宜祓禊 鏤成雞卵有鞦韆 澄明煙水孤城立 狼藉風花落日眠 賴指清和櫻筍熟 不然愁殺暮春天

新晴天狀濕融融 徐國灘聲上下洪 極目澄鮮無限景 入懷輕好可憐風 身防潦倒師彭祖 妓擁登臨媿謝公 誰致此樓潛惠我 萬家殘照在河東

南榮軒檻接城闉 適罷祈農此訪春 九九已從南至盡 芊芊初傍北籬新 池中水是前秋雨 陌上風驚自古塵 欲召羅敷傾一盞 乘閒言語不容人

南朝才子尚途窮 畢竟應須問葉公 書劒伴身離泗上 雪風吹面立船中 家園棗熟歸圭竇 會府槐疎試射弓 相顧日偏留不得 夜深聊欲一桮同

穎水川中枕水臺 當時難別此重來 舟沈土岸生新草 詩映紗籠有薄埃 事繫興亡人少到 地當今古我遲迴 殘陽照樹明於旭 猶向池邊把酒桮

三載從戎類繫匏 重遊全許尚分茅 劉郎別後無遺履 丁令歸來有舊巢 冬暖井梧多未落 夜寒窗竹自相敲 纖腰弟子知千恨 笑與揚雄作解嘲

八年藩翰似僑居 只此誰知報玉除 舊將已成三僕射 老身猶是六尚書 時丁厚讟終無咎 道致中興尚有餘 爲問春風誰是主 空催弱柳擬何如

洛州良牧帥甌閩 曾是西垣作諫臣 紅斾已勝前尹正 尺書猶帶舊絲綸 秋來海有幽都鴈 船到城添外國人 行過小藩應大笑 只知誇近不知貧

羨君歸去五峰前 往往星河實見仙 麥壠夏枯成廢地 棗枝秋赤近高天 山泉飲犢流多變 村酒經蠶味可憐 曾約道門終老住 步虛聲裏寄閑眠

一字新聲一顆珠 轉喉疑是擊珊瑚 聽時坐部音中有 唱後櫻花葉裏無 漢浦蔑聞虛解佩 臨邛焉用枉當壚 誰人得向青樓宿 便是仙郎不是夫

綠毛釵動小相思 一唱南軒日午時 慢靸輕裾行欲近 待調諸曲起來遲 筵停匕筯無非聽 吻帶宮商盡是詞 爲問傾城年幾許 更勝瓊樹是瓊枝

林下天書起遁逃 不堪移疾入塵勞 黃河近岸陰風急 仙掌臨關旭日高 行野衆喧聞鴈發 宿亭孤寂有狼嗥 荀家位極兼禪理 應笑埋輪著所操

關雎憔悴一儒生 忽把魚鬚事聖明 貧得俸錢還乍喜 晚登朝序却無榮 前年坐蜀同樽俎 此日邊淮獨斾旌 班列道孤君不見 曲江春暖共僧行

三省推賢兩掖才 關東深許稍遲迴 舟浮汝水通淮去 雨出嵩峰到郡來 投札轉京憂不遠 枉緘經虜喜初開 西樓一望知無極 更與何人把酒桮

鹿原陰面滻州湄 坐覺林泉逼夢思 閑景院開花落後 濕香風好雨來時 鄰驚麥野聞雛雉 別創茅亭住老師 備足好中還有闕 許昌軍裏李陵詩

閣臨偏險寺當山 獨坐西城笑滿顏 四野有歌行路樂 五營無戰射堂閑 鼙和調角秋空外 砧辦征衣落照間 方擬殺身酬聖主 敢於高處戀鄉關

一寢閑身萬事空 任天敎作假文翁 旗穿島樹孤舟上 家在山亭每日中 疊果盤飱丹橘地 若花牀席早梅風 佳期說盡君應笑 劉表尊前且不同

將迎須學返抽身 合致蹉跎敢效顰 性靜擬歸無上士 跡疎常負有情人 終憑二頃謀婚嫁 謬著千篇斷斧斤 聞說舊交賢且達 欲彈章甫自羞貧

天際歸舟浩蕩中 我關王澤道何窮 未爲時彥徒經國 尚有邊兵恥佐戎 釀黍氣香村欲社 斫桑春盡野無風 年來斷定知休處 一樹繁花一畝宮

囊中書是居山寫 海畔家貧乞食還 吾子莫愁登第晚 古人惟愛賤遊閑 舟行散適江亭上 郡宴歌吟蠟燭間 從此樂章休敘戰 漢兵無陣亦無蠻

殘陽終日望棲賢 歸路攜家得訪禪 世缺一來應薄命 雨留三宿是前緣 詩題不忍離巖下 屐齒難忘在水邊 猨鳥可知僧可會 此心常似有香煙

遠樹平川半夕陽 錦城遙辨立危牆 閑思勝事多遺恨 却悔公心是謾忙 灌口闕尋慙遠客 峨嵋乖約負支郎 靈龕一望終何得 謬有人情滿蜀鄉

北客推車指蜀門 乾陽知已近臨坤 從辭府郭常迴首 欲別封疆更感恩 援寡聖朝難望闕 暑催蠶麥得歸村 雷公解斸衝天氣 白日何辜遣戴盆

風雷一罷思何清 江水依然浩浩聲 飛鳥旋生啼鳥在 後人常似古人情 將來道路終須達 過去山川實不平 閑想更逢知舊否 館前楊柳種初成

江濤千疊閣千層 銜尾相隨盡室登 稠樹蔽山聞杜宇 午煙薰日食嘉陵 頻題石上程多破 暫歇泉邊起不能 如此幸非名利切 益州來日合攜僧

三年西蜀去如沈 西縣西來出萬岑 樹石向聞清漢浪 水風初見綠萍陰 平郊不愛行增氣 好井無疑漱入心 從此漸知光景異 錦都廻首盡愁吟

萬滴相隨萬響兼 路塵天產盡旁霑 源從顥氣何因絕 派助前溪豈覺添 豪客每來清夏葛 愁人才見認愁簷 嘉名已極終難稱 別是風流不是簾

十驛褒斜到處慵 眼前常似接靈蹤 江遙旋入旁來水 山豁猶藏向後峰 鳥徑惡時應立虎 畬田閑日自燒松 行吟却笑公車役 夜發星馳半不逢

鄂相頃題應好池 題云萬竹與千棃 我來已變當初地 前過應無繼此詩 敢歎臨行殊舊境 惟愁後事劣今時 閑吟四壁堪搔首 頻見青蘋白鷺鷥

池館通秦檻向衢 舊聞佳賞此踟躕 清涼不散亭猶在 事力何銷舫已無 釣客坐風臨島嶼 牧牛當雨食菰蒲 西川吟吏偏思葺 只恐歸尋水亦枯

羽人仙籍冠浮丘 欲作酇侯且蜀侯 導騎已多行劒閣 親軍全到近綿州 文翁勸學人應戀 魏絳和戎戍自休 唯有夜罇懽莫厭 廟堂他日少閑遊

輕輕須重不須輕 衆木難成獨早成 柔性定勝剛性立 一枝還引萬枝生 天鍾和氣元無力 時遇風光別有情 誰道少逢知己用 將軍因此建雄名

去年零落暮春時 淚濕紅牋怨別離 常恐便隨巫峽散 何因重有武陵期 傳情每向馨香得 不語還應彼此知 欲就欄邊安枕席 夜深閑共說相思

牡丹愁爲牡丹飢 自惜多情欲瘦羸 濃豔冷香初蓋後 好風乾雨正開時 吟蜂遍坐無閑蘂 醉客曾偷有折枝 京國別來誰占翫 此花光景屬吾詩

偶背雕籠與我違 四方端佇竟忘歸 誰家白日雲間見 何處滄洲雨裏飛 曾啄稻粱殘粒在 舊翹泥潦半蹤稀 憑人轉覺多相誤 盡道皤然作令威

華表翹風未可期 變丁投衛兩堪疑 應緣失路防人損 空有歸心最我知 但見空籠拋夕月 若何無樹宿荒陂 不然直道高空外 白水青山屬臘師

瑞羽奇姿踉蹌形 稱爲仙馭過清冥 何年厚祿曾居衛 幾世前身本姓丁 幸有遠雲兼遠水 莫臨華表望華亭 勞君贈我清歌侶 將去田園夜坐聽

臨風高視聳奇形 渡海沖天想盡經 因得羽儀來合浦 便無魂夢去華亭 春飛見境乘桴切 夜唳聞時醉枕醒 南守欲知多少重 撫毛千萬喚丁丁

偶有功名正俗才 靈禽何事降瑤臺 天仙黼黻毛應是 宮后屏幃尾忽開 曾處嶂中真霧隱 每過庭下似春來 佳人爲我和衫拍 遣作傞傞送一杯

輕毛疊雪翅開霜 紅觜能深練尾長 名應玉符朝北闕 色柔金性瑞西方 不憂雲路填河遠 爲對天顏送喜忙 從此定知栖息處 月宮瓊樹是仙鄉

兩串春團敵夜光 名題天柱印維揚 偷嫌曼倩桃無味 搗覺嫦娥藥不香 惜恐被分緣利市 盡應難覓爲供堂 麤官寄與真拋却 賴有詩情合得嘗

詩源何代失澄清 處處狂波汙後生 常感道孤吟有淚 却緣風壞語無情 難甘惡少欺韓信 枉被諸侯殺禰衡 縱到緱山也無益 四方聯絡盡蛙聲

河擘雙流島在中 島中亭上正南空 蒲根舊浸臨關道 沙色遙飛傍苑風 晴見樹卑知岳大 晚聞車亂覺橋通 無窮勝事應須宿 霜白蒹葭月在東

魯儒相悟欲成空 學盡文章不見功 官自掖垣飄海上 鎮從隨岸入山中 嘗遭火發瞿雲宅 爭得天如老氏弓 何意杜陵懷寶客 也隨迷路出關東

海竭山移歲月深 分明齊得世人心 顏回徒恨少成古 彭祖何曾老至今 須向道中平貴賤 還從限內任浮沈 他年免似驪山鬼 信有蓬萊不可尋

烏鵲橋成上界通 千秋靈會此宵同 雲收喜氣星樓曉 香拂輕塵玉殿空 翠輦不行青草路 金鑾徒候白榆風 綵盤花閣無窮意 只在遊絲一縷中

水綠山青春日長 政成因暇泛回塘 初移柳岸笙歌合 欲過蘋洲羅綺香 共濟已驚依玉樹 隨流還許醉金觴 一聲畫角嚴城暮 雲雨分時滿路光

偶向東湖更向東 數聲雞犬翠微中 遙知楊柳是門處 似隔芙蓉無路通 樵客出來山帶雨 漁舟過去水生風 物情多與閑相稱 所恨求安計不同

坐愛風塵日已西 功成得與化工齊 巧分孤島思何遠 欲似五湖心易迷 漸有野禽來試水 又憐春草自侵隄 那堪更到芙蓉拆 晚夕香聯桃李蹊

物態人心漸渺茫 十年徒學釣滄浪 老將何面還吾土 夢有驚魂在楚鄉 自是一身嫌苟合 誰憐今日欲佯狂 無名無位却無事 醉落烏紗臥夕陽

數口飄零身未迴 夢魂遙斷越王臺 家書欲寄鴈飛遠 客恨正深秋又來 風解綠楊三署冷 月當銀漢四山開 茫茫歸路在何處 砧杵一聲心已摧

衝戛瑤瓊得至音 數篇清越應南金 都由苦思無休日 已證前賢不到心 風入寒松聲自古 水歸滄海意皆深 欲知字字驚神鬼 一氣秋時試夜吟

天仗擁門希授鉞 重臣入夢豈安金 江河定後威風在 社稷危來寄託深 扶病暫將弓試力 感恩重與劍論心 明妃若遇英雄世 青塚何由怨陸沈

桐上知音日下身 道光誰不仰清塵 偶來水館逢爲客 舊熟詩名似故人 永日空驚滄海闊 何年重見白頭新 權門要路應行遍 閑伴山夫一夜貧

五雲深處有真仙 歲月催多却少年 入郭不知今世事 賣丹猶覓古時錢 閑尋白鹿眠瑤草 暗摘紅桃去洞天 時向人間深夜坐 鬼神長在藥囊邊

道帔輕裾三島雲 綠髯長占鏡中春 高風已駕祥鸞馭 浮世休驚野馬塵 過海獨辭王母面 度關誰識老聃身 儒生也愛長生術 不見人間大笑人

地上江河天上烏 百年流轉只須臾 平生閑過日將日 欲老始知吾負吾 似豹一班時或有 如龜三顧豈全無 古來晚達人何限 莫笑空枝猶望蘇

不教榮樂損天機 願逐鸞皇次第飛 明月滿時開道帔 俗塵飄處脫儒衣 只攜仙籍還金洞 便與時流隔翠微 空有緘題報親愛 一千年後始西歸

三閭一去湘山老 煙水悠悠痛古今 青史已書殷鑒在 詞人勞詠楚江深 竹移低影潛貞節 月入中流洗恨心 再引離騷見微旨 肯敎漁父會昇沈

買得龍媒越水濆 輕桃細杏色初分 秋歸未過陽關日 夜魄忽銷陰塞雲 吳練已知隨影沒 朔風猶想帶嘶聞 臨軒振策休惆悵 坐致煙霄只在君

浮雲淒慘日微明 沈痛將軍負罪名 白晝叫閽無近戚 縞衣飲氣只門生 佳人暗泣填宮淚 廐馬連嘶換主聲 六合茫茫皆漢土 此身無處哭田橫

樹色川光向晚晴 舊曾遊處事分明 鼠穿月榭荆榛合 草掩花園畦壠平 迹陷黃沙仍未寤 罪標青簡竟何名 傷心谷口東流水 猶噴當時寒玉聲

鳥啼鶯語思何窮 一世榮華一夢中 李固有冤藏蠹簡 鄧攸無子續清風 文章高韻傳流水 絲管遺音託草蟲 春月不知人事改 閑垂光影照洿宮

桃蹊李徑盡荒涼 訪舊尋新益自傷 雖有衣衾藏李固 終無表疏雪王章 羈魂尚覺霜風冷 朽骨徒驚月桂香 天爵竟爲人爵悞 誰能高叫問蒼蒼

新荆棘路舊衡門 又駐高車會一尊 寒骨未沾新雨露 春風不長敗蘭蓀 丹誠豈分埋幽壤 白日終希照覆盆 珍重昔年金谷友 共來泉際話幽魂

聖代澄清雨露均 獨懷惆悵出咸秦 承明未薦相如賦 故國猶慚季子貧 御苑鐘聲臨遠水 都門樹色背行塵 一從此地曾攜手 益羨江頭桃李春

曾傳達士心中印 額有圓珠七尺身 挂錫十年棲蜀水 浮杯今日渡漳濱 一千龍象隨高步 萬里香華結勝因 擬欲事師爲弟子 不知將法付何人

文場三化魯儒生 三十餘年振重名 曾忝木雞誇羽翼 又陪金馬入蓬瀛 雖欣月桂居先折 更羨春蘭最後榮 欲到龍門看風雨 關防不許暫離營

秋祠靈嶽奉尊罍 風過深林古柏開 蓮掌月高珪幣列 金天雨露鬼神陪 質明三獻雖終禮 祈壽千年別上杯 豈是瑣才能祀事 洪農太守主張來

關河豁靜曉雲開 承詔秋祠太守來 山霽蓮花添翠黛 路陰桐葉少塵埃 朱轓入廟威儀肅 玉佩昇壇步武回 往歲今朝幾時事 謝君非重我非才

亂山青翠郡城東 爽節憑高一望通 交友會時絲管合 羽觴飛處笑言同 金英耀彩晴雲外 玉樹凝霜暮雨中 高詠已勞潘岳思 醉歡慙道自車公

由來梁鴈與冥鴻 不合翩翩向碧空 寒谷謾勞鄒氏律 長天獨遇宋都風 此時泣玉情雖異 他日銜環事亦同 二月春光正搖蕩 無因得醉杏園中

渡江旌斾動魚龍 令節開筵上碧峰 翡翠巢低巖桂小 茱萸房濕露香濃 白雲郊外無塵事 黃菊筵中盡醉容 好是謝公高興處 夕陽歸騎出疎松

秦雲蜀浪兩堪愁 爾養晨昏我遠遊 千里客心難寄夢 兩行鄉淚爲君流 早驅風雨知龍聖 餓食魚鰕覺虎羞 袖裏鏌鋣光似水 丈夫不合等閑休

朱軒迥壓碧煙州 昔歲賢王是勝遊 山簇劒峰朝闕遠 水如巴字遶城流 人間物象分千里 天上笙歌醉五侯 今日登臨無限意 同霑惠化自銷愁

越王曾牧劒南州 因向城隅建此樓 橫玉遠開千嶠雪 暗雷下聽一江流 畫簷先弄朝陽色 朱檻低臨衆木秋 徒學仲宣聊四望 且將詞賦好依劉

金烏長飛玉兔走 青鬢長青古無有 秦娥十六語如弦 未解貪花惜楊柳 吳魚嶺鴈無消息 水誓蘭情別來久 勸君年少莫遊春 煖風遲日濃於酒

商山驛路幾經過 未到仙娥見謝娥 紅錦機頭拋皓腕 綠雲鬟下送橫波 佯嗔阿母留賓客 暗爲王孫換綺羅 碧澗門前一條水 豈知平地有天河

競持飄忽意何窮 爲盛爲衰半不同 偃草喜逢新雨後 鳴條愁聽曉霜中 涼飛玉管來秦甸 暗褭花枝入楚宮 莫見東風便無定 滿帆還有濟川功

深惹離情靄落暉 如車如蓋早依依 山頭觸石應常在 天際從龍自不歸 莫向隙窗籠夜月 好來仙洞濕行衣 春風淡蕩無心後 見說襄王夢亦稀

長隨聖澤墮堯天 濯遍幽蘭葉葉鮮 纔喜輕塵銷陌上 已愁新月到堦前 文騰要地成非久 珠綴秋荷偶得圓 幾處花枝抱離恨 曉風殘月正澘然

應是行雲未擬歸 變成春態媚晴暉 深如綺色斜分閣 碎似花光散滿衣 天際欲銷重慘淡 鏡中閑照正依稀 曉來何處低臨水 無限鴛鴦妬不飛

潁上新亭瞰一川 幾重舊址敞幽關 寒聲北下當軒水 翠影西來撲檻山 遠目靜隨孤鶴去 高情常共白雲閑 知君久負巢由志 早晚相忘寂寞間

曾經伯樂識長鳴 不似龍行不敢行 金埒未登嘶若是 鹽車猶駕瘦何驚 難逢王濟知音癖 欲就燕昭買駿名 早晚飛黃引同皂 碧雲天上作鸞鳴

趙國林亭二百年 綠苔如毯葛如煙 閑期竹色搖霜看 醉惜松聲枕月眠 出樹圭峰寒壓坐 入籬沙瀨碧流天 明知富貴非身物 莫爲金章墮地仙

桃時杏日不爭濃 葉帳陰成始放紅 曉豔遠分金掌露 暮香深惹玉堂風 名移蘭杜千年後 貴擅笙歌百醉中 如夢如仙忽零落 暮霞何處綠屏空

陰雲拂地散絲輕 長得爲霖濟物名 夜浦漲歸天塹闊 春風灑入御溝平 軒車幾處歸頻濕 羅綺何人去欲生 不及流他荷葉上 似珠無數轉分明

秋草河蘭起陣雲 涼州唯向管弦聞 豺狼毳幕三千帳 貔虎金戈十萬軍 候騎北來驚有說 戍樓西望悔爲文 昭陽亦待平安火 誰握旌旗不見勳

朱紫聯輝照日新 芳菲全屬斷金人 華筵重處宗盟地 白雪飛時郢曲春 仙府色饒攀桂侶 蓮花光讓握蘭身 自憐亦是膺門客 吟想恩榮氣益振

賀蘭山下果園成 塞北江南舊有名 水木萬家朱戶暗 弓刀千隊鐵衣鳴 心源落落堪爲將 膽氣堂堂合用兵 却使六番諸子弟 馬前不信是書生

交親榮餞洛城空 秉鉞戎裝上將同 星使自天丹詔下 雕鞍照地數程中 馬嘶靜谷聲偏響 斾映晴山色更紅 到後定知人易化 滿街棠樹有遺風

巖翠凌雲出迥然 岧嶤萬丈倚秋天 暮風飄送當軒色 曉霧斜飛入檻煙 簾捲倚屏雙影聚 鏡開朱戶九條懸 畫圖何必家家有 自有畫圖來目前

青驄聚送謫仙人 南國榮親不及君 椰子味從今日近 鷓鴣聲向舊山聞 孤猨夜呌三湘月 匹馬時侵五嶺雲 想到故鄉應臘過 藥欄猶有異花薰

一百五日又欲來 梨花梅花參差開 行人自笑不歸去 瘦馬獨吟真可哀 杏酪漸香鄰舍粥 榆煙將變舊爐灰 畫橋春煖清歌夜 肯信愁腸日九迴

煙花零落過清明 異國光陰老客情 雲夢夕陽愁裏色 洞庭春浪坐來聲 天邊一與舊山別 江上幾看芳草生 獨倚闌干意難寫 暮笳嗚咽調孤城

翠煙如鈿柳如環 晴倚南樓獨看山 江國草花三月暮 帝城塵夢一年間 虛舟尚歎縈難解 飛鳥空慚倦未還 何似不羈詹父伴 睡煙歌月老潺潺

綠楊如髮雨如煙 立馬危橋獨喚船 山口斷雲迷舊路 渡頭芳草憶前年 身隨遠道徒悲梗 詩賣明時不直錢 歸去楚臺還有計 釣船春雨日高眠

含情含怨一枝枝 斜壓漁家短短籬 惹袖尚餘香半日 向人如訴雨多時 初開偏稱雕梁畫 未落先愁玉笛吹 行客見來無去意 解帆煙浦爲題詩

茱萸冷吹溪口香 菊花倒遶山脚黃 家山去此強百里 弟妹待我醉重陽 風健旱鴻高曉景 露清圓碧照秋光 莫看時節年年好 暗送搔頭逐手霜

骨肉萍蓬各天末 十度附書九不達 孤臺冷眼無來人 楚水秦天莽空闊 翔雁橫秋過洞庭 西風落日浪崢嶸 三年音信凝顰外 一曲哀歌白髮生

雷奔電逝三千兒 彩舟畫檝射初暉 喧江雷鼓鱗甲動 三十六龍銜浪飛 靈均昔日投湘死 千古沈魂在湘水 綠草斜煙日暮時 笛聲幽遠愁江鬼

清明別後雨晴時 極浦空顰一望眉 湖畔春山煙黯黯 雲中遠樹黑離離 依微水戍聞疎鼓 掩映河橋見酒旗 風暖草長愁自醉 行吟無處寄相思

山連楚越復吳秦 蓬梗何年是住身 黃葉黃花古城路 秋風秋雨別家人 冰霜想度商於凍 桂玉愁居帝里貧 十口繫心拋不得 每回回首即長顰

翻覆升沈百歲中 前途一半已成空 浮生暫寄夢中夢 世事如聞風裏風 修竹萬竿資闃寂 古書千卷要窮通 一壺濁酒暄和景 誰會陶然失馬翁

鳴臯山水似麻源 謝監東還憶故園 海嶠煙霞輕逸翰 洛川花木待回軒 宦情薄去詩千首 世事閑來酒一尊 明日中書見顏范 始應通籍入金門

錦鱗銜餌出清漣 暖日江亭動鱠筵 疊雪亂飛消箸底 散絲繁灑拂刀前 太湖浪說朱衣鮒 漢浦休誇縮項鳊 雋味品流知第一 更勞霜橘助芳鮮

五濁之世塵冥冥 達觀棲心于此經 但用須彌藏芥子 安知牛跡笑東溟 生公吐辯真無敵 顧氏傳神實有靈 今日淨開方丈室 一飛白足到茅亭

高情帝女慕乘鸞 紺髮初簪玉葉冠 秋月無雲生碧落 素蕖寒露出清瀾 層城煙霧將歸遠 浮世塵埃久住難 一自簫聲飛去後 洞宮深掩碧瑤壇

一緘垂露到雲林 中有孫陽念驥心 萬木自凋山不動 百川皆旱海長深 風標想見瑤臺鶴 詩韻如聞淥水琴 他日縱陪池上酌 已應難到暝猨吟

謝公一拜敬亭祠 五馬旋歸下散絲 不假土龍呈夭矯 自然石燕起參差 預聽禾稼如雲語 應有空濛似霧時 已向爲霖報消息 潁川徵詔是前期

昔年高接李膺歡 日汎仙舟醉碧瀾 詩句亂隨青草發 酒腸俱逐洞庭寬 浮生聚散雲相似 往事微茫夢一般 今日片帆城下去 秋風回首淚闌干

湘岸初晴淑景遲 風光正是客愁時 幽花暮落騷人浦 芳草春深帝子祠 往事隔年如過夢 舊遊回首謾勞思 煙波自此扁舟去 小酌文園杳未期

銀章朱紱照雲驄 六換魚書惠化崇 瑤樹忽傾滄海裏 醉鄉翻在夜臺中 東山妓逐飛花散 北海尊隨逝水空 曾是綺羅筵上客 一來長慟向春風

仙翁歸臥翠微岑 一夜西風月峽深 松逕定知芳草合 玉書應念素塵侵 閑雲不繫東西影 野鶴寧知去住心 蘭浦蒼蒼春欲暮 落花流水怨離琴

陶君官興本蕭疎 長傍青山碧水居 久向三茅窮藝術 仍傳五柳舊琴書 迹同飛鳥棲高樹 心似閑雲在太虛 自是葛洪求藥價 不關梅福戀簪裾

越水吳山任興行 五湖雲月挂高情 不遊都邑稱平子 只向江東作步兵 昔歲芳聲到童稚 老來佳句徧公卿 如君氣力波瀾地 留取陰何沈范名

三年文會許追隨 和徧南朝雜體詩 未把彩毫還郭璞 乞留殘錦與丘遲 竹齋琴酒歡成夢 水寺煙霞賞對誰 今日秋風滿湘浦 秪應搔首詠瓊枝

浮雲卷盡看朣朧 直出滄溟上碧空 盈手水光寒不濕 流天素彩靜無風 酒花蕩漾金尊裏 櫂影飄颻玉浪中 川路正長難可越 美人千里思何窮

麗質仙姿煙逐風 鳳皇聲斷吹臺空 多情草色怨還綠 無主杏花春自紅 墮珥尚存芳樹下 餘香漸減玉堂中 唯應去抱雲和管 從此長歸阿母宮

越客南來誇桂麖 良工用意巧縫成 看時共說茱萸皺 著處嫌無鸜鵒鳴 百里奚身悲甚似 五羊皮價敢全輕 日於文苑陪高步 贏得芳塵接武名

落照蒼茫秋草明 鷓鴣啼處遠人行 正穿詰曲崎嶇路 更聽鉤輈格磔聲 曾泊桂江深岸雨 亦于梅嶺阻歸程 此時爲爾腸千斷 乞放今宵白髮生

龍驤伐鼓下長川 直濟雲濤古廟前 海客斂威驚火斾 天吳收浪避樓船 陰靈向作南溟主 祀典高齊五岳肩 從此華夷封域靜 潛熏玉燭奉堯年

獨坐高齋寒擁衾 洞宮臺殿窅沈沈 春燈含思靜相伴 夜雨滴愁更向深 窮達未知他日事 是非皆到此時心 羈棲摧剪平生志 抱膝時爲梁甫吟

碁局茅亭幽澗濱 竹寒江靜遠無人 邨梅尚斂風前笑 沙草初偷雪後春 鵬鷃喻中消日月 滄浪歌裏放心神 平生自有煙霞志 久欲拋身狎隱淪

搖落江天欲盡秋 遠鴻高送一行愁 音書寂絕秦雲外 身世蹉跎楚水頭 年貌暗隨黃葉去 時情深付碧波流 風淒日冷江湖晚 駐目寒空獨倚樓

一點燈前獨坐身 西風初動帝城砧 不勝庾信鄉關思 遂作陶潛歸去吟 書閤乍離情黯黯 彤庭迴望肅沈沈 應憐一別瀛洲侶 萬里單飛雲外深

長愛沙洲水竹居 暮江春樹綠陰初 浪翻新月金波淺 風損輕雲玉葉疎 半浦夜歌聞盪槳 一星幽火照叉魚 二年此處尋佳句 景物常輸楚客書

蓬萊才子即蕭郎 綵服青書卜鳳皇 玉珮定催紅粉色 錦衾應惹翠雲香 馬穿暮雨荆山遠 人宿寒燈郢夢長 領取和鳴好風景 石城花月送歸鄉

春山杳杳日遲遲 路入雲峰白犬隨 兩卷素書留貰酒 一柯樵斧坐看棋 蓬萊道士飛霞履 清遠仙人寄好詩 自此塵寰音信斷 山川風月永相思

登仙望絕李膺舟 從此青蠅點遂稠 半夜劒吹牛斗動 二年門掩雀羅愁 張儀會展平生舌 韓信那慙跨下羞 他日圖勳畫麟閣 定呈肝膽始應休

平生未省夢熊羆 稚女如花墜曉枝 條蔓縱橫輸葛藟 子孫蕃育羨螽斯 方同王衍鍾情切 猶念商瞿有慶遲 負爾五年恩愛淚 眼中惟有涸泉知

黃昏歌舞促瓊筵 銀燭臺西見小蓮 二寸橫波回慢水 一雙纖手語香弦 桂形淺拂梁家黛 瓜字初分碧玉年 願託襄王雲雨夢 陽臺今夜降神仙

一逕松梢踏石梯 步窮身在白雲西 日銜赤浪金車沒 天拂滄波翠幕低 高鳥散飛驚大斾 長風萬里卷秋鼙 玉鉤挂海笙歌合 珠履三千半似泥

俱來海上歎煙波 君佩銀魚我觸羅 蜀國才微甘放蕩 專城年少豈蹉跎 應憐旅夢千重思 共愴離心一曲歌 唯有管弦知客意 分明吹出感恩多

朝讌華堂暮未休 幾人偏得謝公留 風傳鼓角霜侵戟 雲卷笙歌月上樓 賓館盡開徐孺榻 客帆空戀李膺舟 謾誇書劒無歸處 水遠山長步步愁

年年羞見菊花開 十度悲秋上楚臺 半嶺殘陽銜樹落 一行斜雁向人來 行雲永絕襄王夢 野水偏傷宋玉懷 絲管闌珊歸客盡 黃昏獨自詠詩迴

裙拖六幅湘江水 鬢聳巫山一段雲 風格只應天上有 歌聲豈合世間聞 胸前瑞雪燈斜照 眼底桃花酒半醺 不是相如憐賦客 爭敎容易見文君

野花黃葉舊吳宮 六代豪華燭散風 龍虎勢衰佳氣歇 鳳皇名在故臺空 市朝遷變秋蕪綠 墳塚高低落照紅 霸業鼎圖人去盡 獨來惆悵水雲中

小姑洲北浦雲邊 二女容華自儼然 野廟向江春寂寂 古碑無字草芊芊 風迴日暮吹芳芷 月落山深哭杜鵑 猶似含顰望巡狩 九疑愁斷隔湘川

桂枝攀盡賈家才 霄漢春風棣萼開 世掌綸言傳大筆 官分鴻序壓霜臺 閩山翠卉迎飛斾 越水清紋散落梅 到日池塘春草綠 謝公應夢惠連來

紫泥飛詔下金鑾 列象分明世仰觀 北省諫書藏舊草 南宮郎署握新蘭 春歸鳳沼恩波暖 曉入鴛行瑞氣寒 偏是此生棲息者 滿衣零淚一時乾

朝宗漢水接陽臺 唅呀填坑吼作雷 莫見九江平穩去 還從三峽嶮巇來 南經夢澤寬浮日 西出岷山劣泛盃 直至滄溟涵貯盡 深沈不動浸昭回

汗漫東遊黃鶴雛 縉雲仙子住清都 三元麟鳳推高座 六甲風雷閟小壺 日月暗資靈壽藥 山河直擬化生符 若爲失意居蓬島 鼇足塵飛桑樹枯

東山夜讌酒成河 銀燭熒煌照綺羅 四面雨聲籠笑語 滿堂香氣泛笙歌 泠泠玉漏初三滴 灩灩金觴已半酡 共向柏臺窺雅量 澄陂萬頃見天和

雷煥豐城掘劍池 年深事遠跡依稀 泥沙難掩衝天氣 風雨終思發匣時 夜電尚搖池底影 秋蓮空吐鍔邊輝 自從星坼中台後 化作雙龍去不歸

終南雲雨連城闕 去路西江白浪頭 滁上郡齋離昨日 鄱陽農事勸今秋 道心生向前朝寺 文思來因靜夜樓 借問泊帆干謁者 誰人曾聽峽猨愁

匏革奏冬非獨樂 軍城未曉啓重門 何時却入三台貴 此日空知八座尊 羅綺舞中收雨點 貔貅閫外卷雲根 逐遷屬吏隨賓列 撥櫂扁舟不忘恩

三年未省聞鴻呌 九月何曾見草枯 寒暑氣均思白社 星辰位正憶皇都 蘇卿持節終還漢 葛相行師自渡瀘 鄉味朔山林果別 北歸期挂海帆孤

早蟬孤抱芳槐葉 噪向殘陽意度秋 也任一聲催我老 堪聽兩耳畏吟休 得非下第無高韻 須是青山隱白頭 若問此心嗟嘆否 天人不可怨而尤

心在瀟湘歸未期 卷中多是得名詩 高臺聊望清秋色 片水堪留白鷺鷥 省宿有時聞急雨 朝迴盡日伴禪師 舊文去歲曾將獻 蒙與人來說始知

司馬雖然聽曉鐘 尚猶高枕恣疎慵 請詩僧過三門水 賣藥人歸五老峰 移舫綠陰深處息 登樓涼夜此時逢 杜陵惆悵臨相餞 未寢月前多屐蹤

世難那堪恨旅遊 龍鍾更是對窮秋 故園千里數行淚 鄰杵一聲終夜愁 月到寒窗空皓皛 風翻落葉更颼飀 此心不向常人說 倚識平津萬戶侯

夏臘今應三十餘 不離樹下塚間居 貌堪良匠抽毫寫 行稱高僧續傳書 落澗水聲來遠遠 當空月色自如如 白衣只在青門裏 心每相親跡且疎

鷺雛相逐出深籠 頂各有絲莖數同 灑石多霜移足冷 隔城遠樹挂巢空 其如盡在灘聲外 何似雙飛浦色中 見此池潭卿自鑿 清泠太液底潛通

短褐身披滿漬苔 靈溪深處觀門開 却從城裏移琴去 許到山中寄藥來 臨水古壇秋醮罷 宿杉幽鳥夜飛迴 丹梯願逐真人上 日夕歸心白髮催

此心曾與木蘭舟 直到天南潮水頭 隔嶺篇章來華岳 出關書信過瀧流 峰懸驛路殘雲斷 海浸城根老樹秋 一夕瘴煙風卷盡 月明初上浪西樓

疎林荒宅古坡前 久住還因太守憐 漸老更思深處隱 多閑數得上方眠 鼠拋貧屋收田日 鴈度寒江擬雪天 身是龍鍾應是分 水曹芸閣枉來篇

曲陽分散會京華 見說三年住海涯 別後解餐蓬虆子 向前未識牡丹花 偶逢日者敎求祿 終傍泉聲擬置家 蹋雪攜琴相就宿 夜深開戶斗牛斜

二十年中餌茯苓 致書半是老君經 東都舊住商人宅 南國新修道士亭 鑿石養蜂休買蜜 坐山秤藥不爭星 古來隱者多能卜 欲就先生問丙丁

君立天驕發使車 冊文字字著金書 漸通青塚鄉山盡 欲達皇情譯語初 調角寒城邊色動 下霜秋磧鴈行疎 旌旗來往幾多日 應向途中見歲除

時當苦熱遠行人 石壁飛泉濺馬身 又到鍾陵知務大 還浮湓浦屬秋新 早程猨呌雲深極 宿館禽驚葉動頻 前者已聞廉使薦 兼言有畫靜邊塵

誦經千紙得爲僧 麈尾持行不拂蠅 古塔月高聞呪水 新壇日午見燒燈 一雙童子澆紅藥 百八真珠貫綵繩 且說近來心裏事 仇讎相對似親朋

庭樹幾株陰入戶 主人何在客聞蟬 鑰開原上高樓鎖 瓶汲池東古井泉 趂靜野禽曾後到 休吟鄰叟始安眠 仙都山水誰能憶 西去風濤書滿船

袈裟影入禁池清 猶憶鄉山近赤城 籬落罅間寒蟹過 莓苔石上晚蛩行 期登野閣閑應甚 阻宿山房疾未平 聞說又尋南岳去 無端詩思忽然生

峰前峰後寺新秋 絕頂高窗見沃洲 人在定中聞蟋蟀 鶴從棲處挂獼猴 山鐘夜渡空江水 汀月寒生古石樓 心憶懸帆身未遂 謝公此地昔年遊

魏都城裏曾遊熟 才子齋中止泊多 去日綠楊垂紫陌 歸時白草夾黃河 新詩不覺千迴詠 古鏡曾經幾度磨 惆悵心思滑臺北 滿杯濃酒與愁和

歸寧髣髴三千里 月向船窗見幾宵 野鼠獨偷高樹果 前山漸見短禾苗 更深柵鎖淮波疾 葦動風生雨氣遙 重入石頭城下寺 南朝杉老未乾燋

縱把書看未省勤 一生生計秖長貧 可能在世無成事 不覺離家作老人 中嶽深林秋獨往 南原多草夜無鄰 經年抱疾誰來問 野鳥相過啄木頻

三十年來長在客 兩三行淚忽然垂 白衣蒼鬢經過嬾 赤日朱門偃息遲 花發應耽新熟酒 草顛還寫早朝詩 不緣馬死西州去 畫角堪聽是曉吹

原下相逢便別離 蟬鳴關路使迴時 過淮漸有懸帆興 到越應將墜葉期 城上秋山生菊早 驛西寒渡落潮遲 已曾幾遍隨旌斾 去謁荒郊大禹祠

作尉長安始三日 忽思牛渚夢天台 楚山遠色獨歸去 灞水空流相送回 霜覆鶴身松子落 月分螢影石房開 白雲多處應頻到 寒澗泠泠漱古苔

江上修持積歲年 灘聲未擬住潺湲 誓從五十身披衲 便向三千界坐禪 月峽青城那有滯 天台廬岳豈無緣 昨宵忽夢遊滄海 萬里波濤在目前

一別羅浮竟未還 觀深廊古院多關 君來幾日行虛洞 仙去空壇在遠山 胎息存思當黑處 井華懸綆取朝間 弊廬道室雖鄰近 自樂冬陽炙背閑

箭頭破帖渾無敵 杖底敲毬遠有聲 馬走千蹄朝萬乘 地分三郡擁雙旌 春風欲盡山花發 曉角初吹客夢驚 不是邢公來鎮此 長安西北未能行

孤策遲迴洛水湄 孤禽嘹唳幸人知 嵩岳望中常待我 河梁欲上未題詩 新秋愛月愁多雨 古觀逢仙看盡棋 微眇此來將敢問 鳳凰何日定歸池

俊鳥還投高處栖 騰身戛戛下雲梯 有時透霧凌空去 無事隨風入草迷 迅疾月邊捎玉兔 遲迴日裏拂金雞 不緣毛羽遭零落 焉肯雄心向爾低

從來多是遊山水 省泊禪舟月下濤 初過石橋年尚少 久辭天柱臘應高 青松帶雪懸銅錫 白髮如霜落鐵刀 常恐畫工援筆寫 身長七尺有眉毫

清重無過知內制 從前禮絕外庭人 看花在處多隨駕 召宴無時不及身 馬自賜來騎覺穩 詩緣見徹語長新 應憐獨向名場苦 曾十餘年浪過春

邊臣說使朝天子 發語轟然激夏雷 高節羽書期獨傳 分符絳郡滯長材 啁啾鳥恐鷹鸇起 流散人歸父母來 自顧此身無所立 恭談祖德朵頤開

滿庭花木半新栽 石自平湖遠岸來 筍迸鄰家還長竹 地經山雨幾層苔 井當深夜泉微上 閣入高秋戶盡開 行背曲江誰到此 琴書鎖著未朝迴

閉戶息機搔白首 中庭一樹有清陰 年年不改風塵趣 日日轉多泉石心 病起望山臺上立 覺來聽雨燭前吟 龐公相識元和歲 眷分依依直至今

無窮草樹昔誰栽 新起臨湖白石臺 半岸泥沙孤鶴立 三堂風雨四門開 荷翻團露驚秋近 柳轉斜陽過水來 昨夜北樓堪朗詠 虢城初鎖月裴回

玉山突兀壓乾坤 出得朱門入戟門 妻是九重天子女 身爲一品令公孫 鴛鴦殿裏參皇后 龍鳳堂前賀至尊 今日澧陽非久駐 佇爲霖雨拜新恩

錦礫潺湲玉溪水 曉來微雨藤花紫 冉冉山雞紅尾長 一聲樵斧驚飛起 松刺梳空石差齒 煙香風軟人參蕊 陽崖一夢伴雲根 仙菌靈芝夢魂裏

莫歎徒勞向宦途 不羣氣岸有誰如 南陵暫掌仇香印 北闕終行賈誼書 好趂江山尋勝境 莫辭韋杜別幽居 少年躍馬同心使 免得詩中道跨驢

鳴橈軋軋溪溶溶 廢綠平煙吳苑東 水清蓮媚兩相向 鏡裏見愁愁更紅 白馬金鞭大堤上 西江日夕多風浪 荷心有露似驪珠 不是真圓亦搖蕩

玉墀暗接昆侖井 井上無人金索冷 畫壁陰森九子堂 階前細月鋪花影 繡屏銀鴨香蓊濛 天上夢歸花繞叢 宜男漫作後庭草 不似櫻桃千子紅

景陽妝罷瓊牕暖 欲照澄明香步嬾 橋上衣多抱彩雲 金鱗不動春塘滿 黃印額山輕爲塵 翠鱗紅穉俱含嚬 桃花百媚如欲語 曾爲無雙今兩身

腥鮮龍氣連清防 花風漾漾吹細光 疊瀾不定照天井 倒影蕩搖晴翠長 平碧淺春生綠塘 雲容雨態連青蒼 夜深銀漢通柏梁 二十八宿朝玉堂

太子池南樓百尺 入窓新樹疎簾隔 黃金鋪首畫鉤陳 羽葆停幢拂交戟 盤紆闌楯臨高臺 帳殿臨流鸞扇開 早鴈驚鳴細波起 映花鹵簿龍飛迴

錦雉雙飛梅結子 平春遠綠牕中起 吳江澹畫水連空 三尺屏風隔千里 小苑有門紅扇開 天絲舞蝶共徘徊 綺戶雕楹長若此 韶光歲歲如歸來

宜城酒熟花覆橋 沙晴綠鴨鳴咬咬 穠桑繞舍麥如尾 幽軋鳴機雙燕巢 馬聲特特荆門道 蠻水揚光色如草 錦薦金爐夢正長 東家咿喔雞鳴早

韶光染色如蛾翠 綠濕紅鮮水容媚 蘇小慵多蘭渚閑 融融浦日鵁鶄寐 紫騮蹀躞金銜嘶 岸上揚鞭煙草迷 門外平橋連柳堤 歸來晚樹黃鶯啼

春姿暖氣昏神沼 李樹拳枝紫芽小 玉皇夜入未央宮 長火千條照棲鳥 馬過平橋通畫堂 虎幡龍戟風飄揚 簾間清唱報寒點 丙舍無人遺燼香

雲母空牕曉煙薄 香昏龍氣凝暉閣 霏霏霧雨杏花天 簾外春威著羅幕 曲闌伏檻金麒麟 沙苑芳郊連翠茵 廐馬何能嚙芳草 路人不敢隨流塵

水客夜騎紅鯉魚 赤鸞雙鶴蓬瀛書 輕塵不起雨新霽 萬里孤光含碧虛 露魄冠輕見雲髮 寒絲七炷香泉咽 夜深天碧亂山姿 光碎平波滿船月

錦礫潺湲玉溪水 曉來微雨藤花紫 冉冉山雞紅尾長 一聲樵斧驚飛起 松刺梳空石差齒 煙香風軟人參蘂 陽崖一夢伴雲根 仙菌靈芝夢魂裏

錢唐岸上春如織 淼淼寒潮帶睛色 淮南遊客馬連嘶 碧草迷人歸不得 風飄客意如吹煙 纖指殷勤傷雁弦 一曲堂堂紅燭筵 長鯨瀉酒如飛泉

百舌問花花不語 低迴似恨橫塘雨 蜂爭粉蘂蝶分香 不似垂楊惜金縷 願君留得長妖韶 莫逐東風還蕩搖 秦女含嚬向煙月 愁紅帶露空迢迢

團圓莫作波中月 潔白莫爲枝上雪 月隨波動碎潾潾 雪似梅花不堪折 李娘十六青絲髮 畫帶雙花爲君結 門前有路輕別離 唯恐歸來舊香滅

家臨長信往來道 乳燕雙雙拂煙草 油壁車輕金犢肥 流蘇帳曉春雞早 籠中嬌鳥暖猶睡 簾外落花閑不掃 衰桃一樹近前池 似惜紅顏鏡中老

搖搖弱柳黃鸝啼 芳草無情人自迷 日影明滅金色鯉 杏花唼喋青頭雞 微紅柰蔕惹蜂粉 潔白芹芽穿燕泥 借問含嚬向何事 昔年曾到武陵溪

乳竇濺濺通石脉 綠塵愁草春江色 澗花入井水味香 山月當人松影直 仙翁白扇霜鳥翎 拂壇夜讀黃庭經 疎香皓齒有餘味 更覺鶴心通杳冥

路分谿石夾煙叢 十里蕭蕭古樹風 出寺馬嘶秋色裏 向陵鴉亂夕陽中 竹間泉落山廚靜 塔下僧歸影殿空 猶有南朝舊碑在 恥將興廢問休公

十年分散劒關秋 萬事皆隨錦水流 志氣已曾明漢節 功名猶自滯吳鉤 鵰邊認箭寒雲重 馬上聽笳塞草愁 今日逢君倍惆悵 灌嬰韓信盡封侯

晴江如鏡月如鉤 泛灩蒼茫送客愁 夜淚潛生竹枝曲 春潮遙上木蘭舟 事隨雲去身難到 夢逐煙銷水自流 昨日歡娛竟何在 一枝梅謝楚江頭

石路無塵竹徑開 昔年曾伴戴顒來 窗間半偈聞鐘後 松下殘棊送客回 簾向玉峰藏夜雪 砌因藍水長秋苔 白蓮社裹如相問 爲說遊人是姓雷

百尺青崖三尺墳 微言已絕杳難聞 戴顒今日稱居士 支遁他年識領軍 暫對杉松如結社 偶同麋鹿自成羣 故山弟子空廻首 葱嶺唯應見宋雲

水玉簪頭白角巾 瑤琴寂歷拂輕塵 濃陰似帳紅薇晚 細雨如煙碧草春 隔竹見籠疑有鶴 捲簾看畫靜無人 南山自是忘年友 谷口徒稱鄭子真

澹然空水對斜暉 曲島蒼茫接翠微 波上馬嘶看櫂去 柳邊人歇待船歸 數叢沙草羣鷗散 萬頃江田一鷺飛 誰解乘舟尋范蠡 五湖煙水獨忘機

誰言荀羨愛功勳 年少登壇衆所聞 曾以能書稱內史 又因明易號將軍 金溝故事春長在 玉軸遺文火半焚 不學龍驤畫山水 醉鄉無跡似閑雲

紅深綠暗逕相交 抱暖含芳披紫袍 綵索平時牆婉娩 輕毬落處晚寥梢 窗中草色妬雞卵 盤上芹泥憎燕巢 自有玉樓春意在 不能騎馬度煙郊

高談有伴還成藪 沈醉無期即是鄉 已恨流鶯欺謝客 更將浮蟻與劉郎 簷前柳色分張綠 窗外花枝借助香 所恨玳筵紅燭夜 草玄寥落近廻塘

稻田鳧雁滿晴沙 釣渚歸來一逕斜 門帶果林招邑吏 井分蔬圃屬鄰家 臯原寂歷垂禾穗 桑竹參差映豆花 自笑謾懷經濟策 不將心事許煙霞

月榭風亭繞曲池 粉垣廻互瓦參差 侵簾片白搖翻影 落鏡愁紅寫倒枝 鸂鶒刷毛花蕩漾 鷺鷥拳足雪離披 山翁醉後如相憶 羽扇清樽我自知

湖上微風入檻涼 翻翻菱荇滿廻塘 野船著岸偎春草 水鳥帶波飛夕陽 蘆葉有聲疑霧雨 浪花無際似瀟湘 飄然篷艇東歸客 盡日相看憶楚鄉

一朝辭滿有心期 花發楊園雪壓枝 劉尹故人諳往事 謝郎諸弟得新知 金釵醉就胡姬畫 玉管閑留洛客吹 記得襄陽耆舊語 不堪風景峴山碑

微風和暖日鮮明 草色迷人向渭城 吳客捲簾閑不語 楚娥攀樹獨含情 紅垂果蔕櫻桃重 黃染花叢蝶粉輕 自恨青樓無近信 不將心事許卿卿

釣輪形與月輪同 獨繭和煙影似空 若向三湘逢雁信 莫辭千里寄漁翁 篷聲夜滴松江雨 菱葉秋傳鏡水風 終日垂鉤還有意 尺書多在錦鱗中

聞說蕭郎逐逝川 伯牙因此絕清弦 柳邊猶憶青驄影 墳上俄生碧草煙 篋裏詩書疑謝後 夢中風貌似潘前 他時若到相尋處 碧樹紅樓自宛然

晉朝名輩此離羣 想對濃陰去住分 題處尚尋王內史 畫時應是顧將軍 長廊夜靜聲疑雨 古殿秋深影勝雲 一下南臺到人世 曉泉清籟更難聞

縱得步兵無綠蟻 不緣句漏有丹砂 殷勤爲報同袍友 我亦無心似海槎 春服照塵連草色 夜船聞雨滴蘆花 梅仙自是青雲客 莫羨相如却到家

雨漲西塘金堤斜 碧草芊芊晴吐芽 野岸明媚山芍藥 水田呌噪官蝦蟇 鏡中有浪動菱蔓 陌上無風飄柳花 何事輕橈句溪客 綠萍方好不歸家

人間鵷鷺杳難從 獨恨金扉直九重 萬象晚歸仁壽鏡 百花春隔景陽鐘 紫微芒動詞初出 紅燭香殘誥未封 每過朱門愛庭樹 一枝何日許相容

西園一曲豔陽歌 擾擾車塵負薜蘿 自欲放懷猶未得 不知經世竟如何 夜聞猛雨判花盡 寒戀重衾覺夢多 釣渚別來應更好 春風還爲起微波

斜掩朱門花外鐘 曉鶯時節好相逢 窗間桃蘂宿粧在 雨後牡丹春睡濃 蘇小風姿迷下蔡 馬卿才調似臨邛 誰憐芳草生三徑 參佐橋西陸士龍

穆滿曾爲物外遊 六龍經此暫淹留 返魂無驗青煙滅 埋血空生碧草愁 香輦却歸長樂殿 曉鐘還下景陽樓 甘泉不復重相見 誰道文成是故侯

積潤初銷碧草新 鳳陽晴日帶雕輪 風飄弱柳平橋晚 雪點寒梅小苑春 屏上樓臺陳後主 鏡中金翠李夫人 花房透露紅珠落 蛺蝶雙飛護粉塵

憶昔狂童犯順年 玉虬閑暇出甘泉 宗臣欲舞千鈞劒 追騎猶觀七寶鞭 星背紫垣終埽地 日歸黃道却當天 至今南頓諸耆舊 猶指榛蕪作弄田

弱柳千條杏一枝 半含春雨半垂絲 景陽寒井人難到 長樂晨鐘鳥自知 花影至今通博望 樹名從此號相思 分明十二樓前月 不向西陵照盛姬

楊柳千條拂面絲 綠煙金穗不勝吹 香隨靜婉歌塵起 影伴嬌嬈舞袖垂 羌管一聲何處曲 流鶯百囀最高枝 千門九陌花如雪 飛過宮牆兩自知

柳不成絲草帶煙 海槎東去鶴歸天 愁腸斷處春何限 病眼開時月正圓 花若有情還悵望 水應無事莫潺湲 終知此恨銷難盡 辜負南華第一篇

曾道逍遙第一篇 爾來無處不恬然 便同南郭能忘象 兼笑東林學坐禪 人事轉新花爛熳 客程依舊水潺湲 若敎猶作當時意 應有垂絲在鬢邊

月出西南露氣秋 綺羅河漢在斜溝 楊家繡作鴛鴦幔 張氏金爲翡翠鉤 香燭有花妨宿燕 畫屏無睡待牽牛 萬家砧杵三篙水 一夕橫塘似舊遊

曲巷斜臨一水間 小門終日不開關 紅珠斗帳櫻桃熟 金尾屏風孔雀閑 雲髻幾迷芳草蝶 額黃無限夕陽山 與君便是鴛鴦侶 休向人間覓往還

十載歸來鬢未凋 玳簪珠履見常僚 豈關名利分榮路 自有才華作慶霄 鳥影參差經上苑 騎聲斷續過中橋 夕陽亭畔山如畫 應念田歌正寂寥

翠羽花冠碧樹雞 未明先向短牆啼 窗間謝女青蛾歛 門外蕭郎白馬嘶 星漢漸移庭竹影 露珠猶綴野花迷 景陽宮裏鐘初動 不語垂鞭上柳堤

曾於青史見遺文 今日飄蓬過古墳 詞客有靈應識我 霸才無主始憐君 石麟埋沒藏春草 銅雀荒涼對暮雲 莫怪臨風倍惆悵 欲將書劒學從軍

皎鏡方塘菡萏秋 此來重見採蓮舟 誰能不逐當年樂 還恐添成異日愁 紅豔影多風嫋嫋 碧空雲斷水悠悠 簷前依舊青山色 盡日無人獨上樓

蒼莽寒空遠色愁 嗚嗚戍角上高樓 吳姬怨思吹雙管 燕客悲歌別五侯 千里關山邊草暮 一星烽火朔雲秋 夜來霜重西風起 隴水無聲凍不流

却逐嚴光向若耶 釣輪菱櫂寄年華 三秋梅雨愁楓葉 一夜篷舟宿葦花 不見水雲應有夢 偶隨鷗鷺便成家 白蘋風起樓船暮 江燕雙雙五兩斜

昔年曾識范安成 松竹風姿鶴性情 西掖曙河橫漏響 北山秋月照江聲 乘舟覓吏經輿縣 爲酒求官得步兵 千頃水流通故墅 至今留得謝公名

昔年曽識謝宣城 松竹風姿鶴性情 唯向舊山留月色 偶逢秋澗似琴聲 乗舟覔吏經輿縣 爲酒求官得步兵 玉柄寂寥譚客散 却尋池閣淚縱横

鵲歸燕去兩悠悠 青瑣西南月似鉤 天上歲時星右轉 世間離別水東流 金風入樹千門夜 銀漢橫空萬象秋 蘇小橫塘通桂檝 未應清淺隔牽牛

玄晏先生已白頭 不隨鵷鷺狎羣鷗 元卿謝免開三徑 平仲朝歸臥一裘 醉後獨知殷甲子 病來猶作晉春秋 滄浪未濯塵纓在 野水無情處處流

沖尚猶來出範圍 肯將經世作風徽 三台位缺嚴陵臥 百戰功高范蠡歸 自欲一鳴驚鶴寢 不應孤憤學牛衣 西州未有看棋暇 澗戶何由得掩扉

幾年辛苦與君同 得喪悲歡盡是空 猶喜故人先折桂 自憐羈客尚飄蓬 三春月照千山道 十日花開一夜風 知有杏園無路入 馬前惆悵滿枝紅

露濃煙重草萋萋 樹映闌干柳拂堤 一院落花無客醉 五更殘月有鶯啼 芳筵想像情難盡 故榭荒涼路已迷 惆悵羸驂往來慣 每經門巷亦長嘶

一別黔巫似斷弦 故交東去更淒然 心遊目送三千里 雨散雲飛二十年 發跡豈勞天上桂 屬詞還得幕中蓮 相思休話長安遠 江月隨人處處圓

珠箔金鉤對彩橋 昔年於此見嬌嬈 香燈悵望飛瓊鬢 涼月慇勤碧玉簫 屏倚故窗山六扇 柳垂寒砌露千條 壞牆經雨蒼苔遍 拾得當時舊翠翹

紫氣氤氳捧半巖 蓮峰仙掌共巉巉 廟前晚色連寒水 天外斜陽帶遠帆 百二關山扶玉座 五千文字閟瑤緘 自憐金骨無人識 知有飛龜在石函

鐵馬雲雕久絕塵 柳陰高壓漢營春 天晴殺氣屯關右 夜半妖星照渭濱 下國臥龍空誤主 中原逐鹿不因人 象牀錦帳無言語 從此譙周是老臣

月缺花殘莫愴然 花須終發月終圓 更能何事銷芳念 亦有濃華委逝川 一曲豔歌留婉轉 九原春草妬嬋娟 王孫莫學多情客 自古多情損少年

龍砂鐵馬犯煙塵 跡近羣鷗意倍親 風卷蓬根屯戊己 月移松影守庚申 韜鈐豈足爲經濟 巖壑何嘗是隱淪 心許故人知此意 古來知者竟誰人

謝傅林亭暑氣微 山丘零落閟音徽 東山終爲蒼生起 南浦虛言白首歸 池鳳已傳春水浴 渚禽猶帶夕陽飛 悠然到此忘情處 一日何妨有萬幾

赤墀高閣自從容 玉女窗扉報曙鐘 日麗九門青鎖闥 雨晴雙闕翠微峰 毫端蕙露滋仙草 琴上薰風入禁松 荀令鳳池春婉娩 好將餘潤變魚龍

博山香重欲成雲 錦段機絲妬鄂君 粉蝶團飛花轉影 彩鴛雙泳水生紋 青樓二月春將半 碧瓦千家日未曛 見說楊朱無限淚 豈能空爲路岐分

羨君東去見殘梅 唯有王孫獨未廻 吳苑夕陽明古堞 越宮春草上高臺 波生野水雁初下 風滿驛樓潮欲來 試逐漁舟看雪浪 幾多江燕荇花開

一劒乘時帝業成 沛中鄉里到咸京 寰區已作皇居貴 風月猶含白社情 泗水舊亭春草徧 千門遺瓦古苔生 至今留得離家恨 雞犬相聞落照明

地形盤屈帶河流 景氣澄明是勝遊 十里曉雞關樹暗 一行寒雁隴雲愁 片時無事溪泉好 盡日凝眸岳色秋 麈尾角巾應曠望 更嗟芳靄隔秦樓

曾向金扉玉砌來 百花鮮濕隔塵埃 披香殿下櫻桃熟 結綺樓前芍藥開 朱鷺已隨新鹵簿 黃鸝猶濕舊池臺 世間剛有東流水 一送恩波更不廻

倚闌愁立獨徘徊 欲賦慙非宋玉才 滿座山光搖劒戟 繞城波色動樓臺 鳥飛天外斜陽盡 人過橋心倒影來 添得五湖多少恨 柳花飄蕩似寒梅

疎鐘細響亂鳴泉 客省高臨似水天 嵐翠暗來空覺潤 澗茶餘爽不成眠 越僧寒立孤燈外 岳月秋當萬木前 張邴宦情何太薄 遠公窗外有池蓮

蘇武魂銷漢使前 古祠高樹兩茫然 雲邊雁斷胡天月 隴上羊歸塞草煙 廻日樓臺非甲帳 去時冠劒是丁年 茂陵不見封侯印 空向秋波哭逝川

石路荒涼接野蒿 西風吹馬利如刀 小橋連驛楊柳晚 廢寺入門禾黍高 雞犬夕陽喧縣市 鳧鷖秋水曝城壕 故山有夢不歸去 官樹陌塵何太勞

萬物鮮華雨乍晴 春寒寂歷近清明 殘芳荏苒雙飛蝶 曉睡朦朧百囀鶯 舊侶不歸成獨酌 故園雖在有誰耕 悠然更起嚴灘恨 一宿東風蕙草生

白蓋微雲一逕深 東峰弟子遠相尋 蒼苔路熟僧歸寺 紅葉聲乾鹿在林 高閣清香生靜境 夜堂疎磬發禪心 自從紫桂巖前別 不見南能直至今

含嚬不語坐持頤 天遠樓高宋玉悲 湖上殘棊人散後 岳陽微雨鳥來遲 早梅猶得廻歌扇 春水還應理釣絲 獨有袁宏正憔悴 一罇惆悵落花時

白鳥梳翎立岸莎 藻花菱刺泛微波 煙光似帶侵垂柳 露點如珠落卷荷 楚水曉涼催客早 杜陵秋思傍蟬多 鎦公不信歸心切 聽取江樓一曲歌

遺業荒涼近故都 門前堤路枕平湖 綠楊陰裏千家月 紅藕香中萬點珠 此地別來雙鬢改 幾時歸去片帆孤 他年猶擬金貂換 寄語黃公舊酒壚

花深橋轉水潺潺 甪里先生自閉關 看竹已知行處好 望雲空得暫時閑 誰言有策堪經世 自是無錢可買山 一局殘棊千點雨 綠萍池上暮方還

白石青崖世界分 卷簾孤坐對氛氳 林間禪室春深雪 潭上龍堂夜半雲 落月蒼涼登閣在 曉鐘搖蕩隔江聞 西山舊是經行地 願漱寒缾逐領軍

槲葉蕭蕭帶葦風 寺前歸客別支公 三秋岸雪花初白 一夜林霜葉盡紅 山疊楚天雲壓塞 浪遙吳苑水連空 悠然旅榜頻迴首 無復松窗半偈同

荒雞夜唱戰塵深 五鼓雕輿過上林 才信傾城是真語 直敎塗地始甘心 兩重秦苑成千里 一炷胡香抵萬金 曼倩死來無絕藝 後人誰肯惜青禽

黃花紅樹謝芳蹊 宮殿參差黛巘西 詩閤曉窗藏雪嶺 畫堂秋水接藍溪 松飄晚吹摐金鐸 竹蔭寒苔上石梯 妙跡奇名竟何在 下方煙暝草萋萋

一水悠悠隔渭城 渭城風物近柴荆 寒蛩乍響催機杼 旅雁初來憶弟兄 自爲林泉牽曉夢 不關砧杵報秋聲 子虛何處堪消渴 試向文園問長卿

九枝燈在瑣窗空 希逸無聊恨不同 曉夢未離金夾膝 早寒先到石屏風 遺簪可惜三秋白 蠟燭猶殘一寸紅 應卷鰕簾看皓齒 鏡中惆悵見梧桐

漢庭文采有相如 天子通宵愛子虛 把釣看棊高興盡 焚香起草宦情疎 楚山重疊當歸路 溪月分明到直廬 江雨瀟瀟帆一片 此行誰道爲鱸魚

縹帙無塵滿畫廊 鍾山弟子靜焚香 惠能未肯傳心法 張湛徒勞與眼方 風颺檀煙銷篆印 日移松影過禪牀 客兒自有翻經處 江上秋來蕙草荒

往年江海別元卿 家近山陽古郡城 蓮浦香中離席散 柳堤風裏釣船橫 星霜荏苒無音信 煙水微茫變姓名 菰黍正肥魚正美 五侯門下負平生

七里灘聲舜廟前 杏花初盛草芊芊 綠昏晴氣春風岸 紅漾輕綸野水天 不爲傷離成極望 更因行樂惜流年 一瓢無事麛裘暖 手弄溪波坐釣船

水漾晴紅壓疊波 曉來金粉覆庭莎 裁成豔思偏應巧 分得春光最數多 欲綻似含雙靨笑 正繁疑有一聲歌 華堂客散簾垂地 想凭闌干歛翠蛾

疾眼逢春四壁空 夜來山雪破東風 未知王母千年熟 且共劉郎一笑同 已落又開橫晚翠 似無如有帶朝紅 僧虔蠟炬高三尺 莫惜連宵照露叢

紅花初綻雪花繁 重疊高低滿小園 正見盛時猶悵望 豈堪開處已繽翻 情爲世累詩千首 醉是吾鄉酒一樽 杳杳豔歌春日午 出牆何處隔朱門

春秋罷注直銅龍 舊宅嘉蓮照水紅 兩處龜巢清露裏 一時魚躍翠莖東 同心表瑞荀池上 半面分妝樂鏡中 應爲臨川多麗句 故持重豔向西風

露圓霞赤數千枝 銀籠誰家寄所思 秦苑飛禽諳熟早 杜陵遊客恨來遲 空看翠幄成陰日 不見紅珠滿樹時 盡日徘徊濃影下 祗應重作釣魚期

蒿棘深春衛國門 九年於此盜乾坤 兩行密疏傾天下 一夜陰謀達至尊 肉視具僚忘匕箸 氣吞同列削寒溫 當時誰是承恩者 肯有餘波達鬼邨

勢欲凌雲威觸天 權傾諸夏力排山 三年驥尾有人附 一日龍鬚無路攀 畫閤不開梁燕去 朱門罷埽乳鴉還 千巖萬壑應惆悵 流水斜傾出武關

雲雨軒懸鶯語新 一篇佳句占陽春 銀黃年少偏欺酒 金紫風流不讓人 連璧座中斜日滿 貫珠歌裏落花頻 莫辭倒載吟歸去 看欲東山又吐茵

野燒原空盡荻灰 吳王此地有樓臺 千年事往人何在 半夜月明潮自來 白鳥影從江樹沒 清猨聲入楚雲哀 停車日晚薦蘋藻 風靜寒塘花正開

此地曾經翠輦過 浮雲流水竟如何 香銷南國美人盡 怨入東風芳草多 殘柳宮前空露葉 夕陽川上浩煙波 行人遙起廣陵思 古渡月明聞棹歌

獨泛扁舟映綠楊 嘉陵江水色蒼蒼 行看芳草故鄉遠 坐對落花春日長 曲岸危檣移渡影 暮天栖鳥入山光 今來誰識東歸意 把酒閑吟思洛陽

啓戶清風枕簟幽 蟲絲吹落挂簾鉤 蟬吟高樹雨初霽 人憶故鄉山正秋 浩渺蒹葭連夕照 蕭疎楊柳隔沙洲 空將方寸荷知己 身寄煙蘿恩未酬

清洛平分兩岸沙 沙邊水色近人家 隋朝古陌銅駝柳 石氏荒原金谷花 庭葉霜濃悲遠客 宮城日晚度寒鵶 未成歸計關河阻 空望白雲鄉路賒

不避驅羸道路長 青山同喜惜年光 燈前話舊堦草夜 月下醉吟谿樹霜 落葉已經寒燒盡 衡門猶對古城荒 此身未遂歸休計 一半生涯寄岳陽

古木蒼苔墜幾層 行人一望旅情增 太行山下黃河水 銅雀臺西武帝陵 風入蒹葭秋色動 雨餘楊柳暮煙凝 野花似泣紅妝淚 寒露滿枝枝不勝

昔時霸業何蕭索 古木唯多鳥雀聲 芳草自生宮殿處 牧童誰識帝王城 殘春楊柳長川迥 落日蒹葭遠水平 一望青山便惆悵 西陵無主月空明

靜室遙臨伊水東 寂寥誰與此身同 禹門山色度寒磬 蕭寺竹聲來晚風 僧宿石龕殘雪在 鴈歸沙渚夕陽空 偶將心地問高士 坐指浮生一夢中

衡門無事閉蒼苔 籬下蕭疎野菊開 半夜秋風江色動 滿山寒葉雨聲來 鴈飛關塞霜初落 書寄鄉閭人未迴 獨坐高窗此時節 一彈瑤瑟自成哀

遠渚蒹葭覆綠苔 姑蘇南望思裴徊 空江獨樹楚山背 暮雨一舟吳苑來 人度深秋風葉落 鳥飛殘照水煙開 寒潮欲上泛萍藻 寄薦三閭情自哀

黃帝修真萬國朝 鼎成龍駕上丹霄 天風乍起鶴聲遠 海霧漸深龍節遙 仙界日長青鳥度 御衣香散紫霞飄 唯留古跡寒原在 碧水蒼蒼空寂寥

海上生涯一釣舟 偶因名利事淹留 旅塗誰見客青眼 故國幾多人白頭 霽色滿川明水驛 蟬聲落日隱城樓 如何未盡此行役 西入潼關雲木秋

一望江城思有餘 遙分野逕入樵漁 青山經雨菊花盡 白鳥下灘蘆葉疎 靜聽潮聲寒木杪 遠看風色暮帆舒 秋期又涉潼關路 不得年年向此居

孤館門開對碧岑 竹窗燈下聽猨吟 巴山夜雨別離夢 秦塞舊山迢遰心 滿地莓苔生近水 幾株楊柳自成陰 空思知己隔雲嶺 鄉路獨歸春草深

寂寥珠翠想遺聲 門掩煙微水殿清 拂曙紫霞生古壁 何年絳節下層城 鶴歸遼海春光晚 花落閑堦夕雨晴 武帝無名在仙籍 玉壇星月夜空明

二遠相知是昔年 此身長寄禮香煙 綠蕪風晚水邊寺 清磬月高林下禪 臺殿虛窗山翠入 梧桐疎葉露光懸 西峰話別又須去 終日關山在馬前

漢將邊方背轆轤 受降城北是單于 黃河晚凍雪風急 野火遠燒山木枯 偷號甲兵衝塞色 銜枚戰馬踏寒蕪 蛾眉一沒空留怨 青塚月明啼夜烏

獨步危梯入杳冥 天風瀟灑拂簷楹 禹門煙樹正春色 少室雲屏向晚晴 花落院深清禁閉 水分川闊綠蕪平 瑣窗朱檻同仙界 半夜緱山有鶴聲

猨鳥無聲晝掩扉 寒原隔水到人稀 雲晴古木月初上 雪滿空庭鶴未歸 藥囿地連山色近 樵家路入樹煙微 栖遲慣得滄浪思 雲閣還應夢釣磯

蟬噪秋風滿古隄 荻花寒渡思萋萋 潮聲歸海鳥初下 草色連江人自迷 碧落晴分平楚外 青山晚出穆陵西 此來一見垂綸者 卻憶舊居明月溪

及第新春選勝遊 杏園初宴曲江頭 紫毫粉壁題仙籍 柳色簫聲拂御樓 霽景露光明遠岸 晚空山翠墜芳洲 歸時不省花間醉 綺陌香車似水流

蕭寺樓臺對夕陰 淡煙疎磬散空林 風生寒渚白蘋動 霜落秋山黃葉深 雲盡獨看晴塞鴈 月明遙聽遠村砧 相思不見又經歲 坐向松窗彈玉琴

中秋朗月靜天河 烏鵲南飛客恨多 寒色滿窗明枕簟 清光凝露拂煙蘿 桂枝斜漢流靈魄 蘋葉微風動細波 此夜空亭聞木落 蒹葭霜磧鴈初過

蕭寺春風正落花 淹留數宿惠休家 碧空雲盡磬聲遠 清夜月高窗影斜 白日閑吟爲道侶 青山遙指是生涯 微微一點寒燈在 鄉夢不成聞曙鵶

回看雲嶺思茫茫 幾處關河隔汶陽 書信經年鄉國遠 弟兄無力海田荒 天高霜月砧聲苦 風滿寒林木葉黃 終日路岐歸未得 秋來空羨鴈成行

丹闕侵霄壯復危 排空霞影動簷扉 城連伊水禹門近 煙隔上陽宮樹微 天歛暮雲殘雨歇 路穿春草一僧歸 此來閑望更何有 無限清風生客衣

苔徑縈迴景漸分 翛然空界靜埃氛 一聲疎磬過寒水 半壁危樓隱白雲 雪下石龕僧在定 日西山木鳥成羣 幾來吟嘯立朱檻 風起天香處處聞

久絕音書隔塞塵 路岐誰與子相親 愁中獨坐秦城夜 別後幾經吳苑春 湘岸風來吹綠綺 海門潮上沒青蘋 空勞兩地望明月 多感斷蓬千里身

森森古木列巖隈 迥壓寒原霽色開 雲雨只從山上起 風雷多向廟中來 三江入海聲長在 雙鶴啼天影未迴 花落空庭春晝晚 石牀松殿滿青苔

麻姑此地鍊神丹 寂寞煙霞古竈殘 一自仙娥歸碧落 幾年春雨洗紅蘭 帆飛震澤秋江遠 雨過陵陽晚樹寒 山頂白雲千萬片 時聞鸞鶴下仙壇

楊花漠漠暗長隄 春盡人愁鳥又啼 鬢髪近來生處白 家園幾向夢中迷 霏微遠樹荒郊外 牢落空城夕照西 唯有年光堪自惜 不勝煙草日萋萋

山疊雲重一徑幽 蒼苔古石瀨清流 出巖樹色見來靜 落澗泉聲長自秋 遠入虛明思白帝 寒生浩景想滄洲 如何地近東西路 馬足車輪不暫留

六代興衰曾此地 西風露泣白蘋花 煙波浩渺空亡國 楊柳蕭條有幾家 楚塞秋光晴入樹 浙江殘雨晚生霞 淒涼處處漁樵路 鳥去人歸山影斜

真趣淡然居物外 忘機多是隱天台 停燈深夜看仙籙 拂石高秋坐釣臺 賣藥故人湘水別 入簷栖鳥舊山來 無因朝市知名姓 地僻衡門對嶽開

別開池館背山陰 近得幽奇物外心 竹色拂雲連嶽寺 泉聲帶雨出谿林 一庭楊柳春光暖 三逕煙蘿晚翠深 自是功成閑劒履 西齋長臥對瑤琴

砧杵寥寥秋色長 遶枝寒鵲客情傷 關山雲盡九秋月 門柳葉凋三徑霜 近日每思歸少室 故人遙憶隔瀟湘 如何節候變容髪 明鏡一看愁異常

十二嵐峯挂夕暉 廟門深閉霧煙微 天高木落楚人思 山迥月殘神女歸 觸石晴雲凝翠鬢 度江寒雨濕羅衣 嬋娟似恨襄王夢 猨呌斷岩秋蘚稀

吳苑荒涼故國名 吳山月上照江明 殘春碧樹自留影 半夜子規何處聲 蘆葉長侵洲渚暗 蘋花開盡水煙平 經過此地千年恨 荏苒東風露色清

秋看庭樹換風煙 兄弟飄零寄海邊 客計倦行分陝路 家貧休種汶陽田 雲低遠塞鳴寒鴈 雨歇空山噪暮蟬 落葉蟲絲滿窗戶 秋堂獨坐思悠然

靜者多依猨鳥叢 衡門野色四郊通 天開宿霧海生日 水泛落花山有風 迴望一巢懸木末 獨尋危石坐巖中 看書飲酒餘無事 自樂樵漁狎釣翁

疎柳高槐古巷通 月明西照上陽宮 一聲邊鴈塞門雪 幾處遠砧河漢風 獨榻閑眠移嶽影 寒窗幽思度煙空 孤吟此夕驚秋晚 落葉殘花樹色中

白浪連空極渺漫 孤舟此夜泊中灘 岳陽秋霽寺鐘遠 渡口月明漁火殘 綠綺韵高湘女怨 青葭色映水禽寒 鄉遙楚國生歸思 欲曙山光上木蘭

浩氣含真玉片輝 著書精義入玄微 洛陽紫陌幾曾醉 少室白雲時一歸 松雪月高唯鶴宿 煙嵐秋霽到人稀 知君濟世有長策 莫問滄浪隱釣磯

上國棲遲歲欲終 此情多寄寂寥中 鐘傳半夜旅人館 鵶呌一聲疎樹風 古巷月高山色靜 寒蕪霜落灞原空 今來唯問心期事 獨望青雲路未通

玉輦西歸已至今 古原風景自沈沈 御溝流水長芳草 宮樹落花空夕陰 胡蝶翅翻殘露滴 子規聲盡野煙深 路人不記當年事 臺殿寂寥山影侵

閑上高樓時一望 綠蕪寒野靜中分 人行直路入秦樹 鴈截斜陽背塞雲 渭水自流汀島色 漢陵空長石苔紋 秋風高柳出危葉 獨聽蟬聲日欲曛

玄髪辭家事遠遊 春風歸鴈一聲愁 花開忽憶故山樹 月上自登臨水樓 浩浩晴原人獨去 依依春草水分流 秦川楚塞煙波隔 怨別路岐何日休

共惜年華未立名 路岐終日軫羈情 青春半是往來盡 白髮多因離別生 楚岸帆開雲樹映 吳門月上水煙清 東歸自有故山約 花落石牀苔蘚平

登原過水訪相如 竹塢莎庭似故居 空塞山當清晝晚 古槐人繼綠陰餘 休彈瑟韻傷離思 已有蟬聲報夏初 醉唱勞歌翻自歎 釣船漁浦夢難疎

音容一別近三年 往事空思意浩然 匹馬東西何處客 孤城楊柳晚來蟬 路長草色秋山綠 川闊晴光遠水連 不見故人勞夢寐 獨吟風月過南燕

巾舃同時下翠微 舊遊因話事多違 南朝古寺幾僧在 西嶺空林唯鳥歸 莎徑晚煙凝竹塢 石池春色染苔衣 此時相見又相別 即是關河朔鴈飛

西園楊柳暗驚秋 寶瑟朱弦結遠愁 霜落鴈聲來紫塞 月明人夢在青樓 蕙心迢遰湘雲暮 蘭思縈迴楚水流 錦字織成添別恨 關河萬里路悠悠

上國相逢塵滿襟 傾杯一話昔年心 荒臺共望秋山立 古寺多同雪夜吟 風度重城宮漏盡 月明高柳禁煙深 終期白日青雲路 休感鬢毛霜雪侵

峽路誰知倦此情 往來多是半年程 孤吟洛苑逢春盡 幾向秦城見月明 高柳斷煙侵嶽影 古隄斜日背灘聲 東歸海上有餘業 牢落田園荒草平

因思人事事無窮 幾度經過感此中 山色不移樓殿盡 石臺依舊水雲空 唯餘芳草滴春露 時有殘花落晚風 楊柳覆灘清瀨響 暮天沙鳥自西東

幾到青門未立名 芳時多負故鄉情 雨餘秦苑綠蕪合 春盡灞原白髮生 每見山泉長屬意 終期身事在歸耕 蘋花覆水曲谿暮 獨坐釣舟歌月明

塵室寒窗我獨看 別來人事幾凋殘 晝空蕭寺一僧去 雪滿巴山孤客寒 落葉墮巢禽自出 蒼苔封砌竹成竿 碧雲迢遰長江遠 向夕苦吟歸思難

何時止此幽棲處 獨掩衡門長綠苔 臨水靜聞靈鶴語 隔原時有至人來 五湖仙島幾年別 九轉藥爐深夜開 誰識無機養真性 醉眠松石枕空杯

一日不曾離此處 風吹疎牖夕雲晴 氣凌霜色劒光動 吟對雪華詩韻清 高木宿禽來遠嶽 古原殘雨隔重城 西齋瑤瑟自爲侶 門掩半春苔蘚生

珠翠香銷鴛瓦墮 神仙曾向此中遊 青樓月色桂花冷 碧落簫聲雲葉愁 杳杳蓬萊人不見 蒼蒼苔蘚路空留 一從鳳去千年後 迢遰岐山水石秋

白雲深處葺茅廬 退隱衡門與俗疎 一洞曉煙留水上 滿庭春露落花初 閑看竹嶼吟新月 特酌山醪讀古書 窮達盡爲身外事 浩然元氣樂樵漁

沐髪清齋宿洞宮 桂花松韻滿巖風 紫霞曉色秋山霽 碧落寒光霜月空 華表鶴聲天外迥 蓬萊仙界海門通 冥心一悟虛無理 寂寞玄珠象罔中

子建東歸恨思長 飄颻神女步池塘 雲鬟高動水宮影 珠翠乍搖沙露光 心寄碧沈空婉戀 夢殘春色自悠揚 停車綺陌傍楊柳 片月青樓落未央

一顧恩深荷道安 獨垂雙淚下層巒 飛鳴北鴈塞雲暮 搖落西風關樹寒 春谷終期吹羽翼 萍身不定逐波瀾 裴徊偏起舊枝戀 半夜獨吟孤燭殘

石壁蒼苔翠靄濃 驅車商洛想遺踪 天高猨呌向山月 露下鶴聲來廟松 葉墮陰巖疎薜荔 池經秋雨老芙蓉 雪髯仙侶何深隱 千古寂寥雲水重

西上秦原見未央 山嵐川色晚蒼蒼 雲樓欲動入清渭 鴛瓦如飛出綠楊 舞席歌塵空歲月 宮花春草滿池塘 香風吹落天人語 綵鳳五雲朝漢皇

寢廟徒悲劒與冠 翠華龍馭杳漫漫 原分山勢入空塞 地匝松陰出晚寒 上界鼎成雲縹緲 西陵舞罷淚闌干 那堪獨立斜陽裏 碧落秋光煙樹殘

金界時來一訪僧 天香飄翠瑣窗凝 碧池靜照寒松影 清晝深懸古殿燈 晚景風蟬催節候 高空雲鳥度軒層 塵機消盡話玄理 暮磬出林疎韻澄

一點青山翠色危 雲岩不掩與星期 海門煙樹潮歸後 江面山樓月照時 獨鶴唳空秋露下 高僧入定夜猨知 蕭疎水木清鐘梵 顥氣寒光動石池

北去西遊春未半 蜀山雲雪入詩情 青蘿拂水花流影 翠靄隔巖猨有聲 日出空江分遠浪 鳥歸高木認孤城 心期萬里無勞倦 古石蒼苔峽路清

一境新開雉堞西 綠苔微徑露淒淒 高軒夜靜竹聲遠 曲岸春深楊柳低 山霽月明常此醉 草芳花暗省曾迷 即隨鳳詔歸清列 幾憶風花夢小溪

羅帳香微冷錦裀 歌聲永絕想梁塵 蕭郎獨宿落花夜 謝女不歸明月春 青鳥罷傳相寄字 碧江無復採蓮人 滿庭芳草坐成恨 迢遰蓬萊入夢頻

幾到西林清淨境 層臺高視有無間 寒光遠動天邊水 碧影出空煙外山 苔點落花微萼在 葉藏幽鳥碎聲閑 曠然多慊登樓意 永日重門深掩關

南浦蒹葭疎雨後 寂寥橫笛怨江樓 思飄明月浪花白 聲入碧雲楓葉秋 河漢夜闌孤鴈度 瀟湘水闊二妃愁 髪寒衣濕曲初罷 露色河光生釣舟

漠漠楊花灞岸飛 幾迴傾酒話東歸 九衢春盡生鄉夢 千里塵多滿客衣 流水雨餘芳草合 空山月晚白雲微 金門自有西來約 莫待螢光照竹扉

煙嵐晚入濕旌旗 高檻風清醉未歸 夾路野花迎馬首 出林山鳥向人飛 一谿寒水涵清淺 幾處晴雲度翠微 自是謝公心近得 登樓望月思依依

自憐生計事悠悠 浩渺滄浪一釣舟 千里夢歸清洛近 三年官罷杜陵秋 山連絕塞渾無色 水到平沙幾處流 白露黃花歲時晚 不堪霜鬢鏡前愁

郭南山寺雨初晴 上界尋僧竹裏行 半壁樓臺秋月過 一川煙水夕陽平 苔封石室雲含潤 露滴松枝鶴有聲 木葉蕭蕭動歸思 西風畫角漢東城

古寺蕭條偶宿期 更深霜壓竹枝低 長天月影高窗過 疎樹寒鵶半夜啼 池水竭來龍已去 老松枯處鶴猶棲 傷心可惜從前事 寥落朱廊墮粉泥

秋盡郊原情自哀 菊花寂寞晚仍開 高風疎葉帶霜落 一鴈寒聲背水來 荒壘幾年經戰後 故山終日望書回 歸途休問從前事 獨唱勞歌醉數杯

苔色輕塵鎖洞房 亂鴉羣鴿集殘陽 青山空出禁城日 黃葉自飛宮樹霜 御路幾年香輦去 天津終日水聲長 此時獨立意難盡 正值西風砧杵涼

此來多愧食魚心 東閣將辭強一吟 羸馬客程秋草合 晚蟬關樹古槐深 風生野渡河聲急 鴈過寒原嶽勢侵 對酒相看自無語 幾多離思入瑤琴

欲辭松月戀知音 去住多同羈鳥心 秋盡書窗驚白髮 晚衝霜葉下青岑 大河風急寒聲遠 高嶺雲開夕影深 別後寂寥無限意 野花門路草蟲吟

晚出關河綠野平 依依雲樹動鄉情 殘春花盡黃鶯語 遠客愁多白髮生 野水亂流臨古驛 斷煙凝處近孤城 東西未遂歸田計 海上青山久廢耕

雲飛天末水空流 省與師同別異州 庭樹蟬聲初入夏 石牀苔色幾經秋 燈微靜室生鄉思 月上嚴城話旅遊 自喜他年接巾舃 滄浪地近虎溪頭

碧落風微月正明 霜毛似怨有離情 莓苔石冷想孤立 楊柳葉疎聞轉清 空夜露殘驚墮羽 遼天秋晚憶歸程 鳳凰樓閣知猶戀 終逐煙霞上玉京

散漫黃埃滿北原 折碑橫路碾苔痕 空山夜月來松影 荒塚春風變木根 漠漠兔絲羅古廟 翩翩丹旐過孤村 白楊落日悲風起 蕭索寒巢鳥獨奔

經過此地無窮事 一望淒然感廢興 渭水故都秦二世 咸原秋草漢諸陵 天空絕塞聞邊鴈 葉盡孤村見夜燈 風景蒼蒼多少恨 寒山半出白雲層

人生行止在知己 遠佐諸侯重所依 綠綬便當身是貴 青霄休怨志相違 晚雲遼水疎殘雨 寒角邊城怨落暉 此去黃金臺上客 相思應羨鴈南歸

禁漏初停蘭省開 列仙名目上清來 飛鳴曉日鶯聲遠 變化春風鶴影回 廣陌萬人生喜色 曲江千樹發寒梅 青雲已是酬恩處 莫惜芳時醉酒杯

南泛孤舟景自饒 蒹葭汀浦晚蕭蕭 秋風漢水旅愁起 寒木楚山歸思遙 獨夜猨聲和落葉 晴江月色帶回潮 故園新過重陽節 黃菊滿籬應未凋

雨餘虛館竹陰清 獨坐書窗軫旅情 芳草衡門無馬跡 古槐深巷有蟬聲 夕陽雲盡嵩峰出 遠岸煙消洛水平 今夜南原賞佳景 月高風定苦吟生

行經闕里自堪傷 曾歎東流逝水長 蘿蔓幾凋荒隴樹 莓苔多處古宮牆 三千弟子標青史 萬代先生號素王 蕭索風高洙泗上 秋山明月夜蒼蒼

年光自感益蹉跎 岐路東西竟若何 窗外雨來山色近 海邊秋至鴈聲多 思鄉每讀登樓賦 對月空吟叩角歌 迢遰舊山伊水畔 破齋荒徑閉煙蘿

汶陽離思水無窮 去住情深夢寐中 歲晚蟲鳴寒露草 日西蟬噪古槐風 川分遠岳秋光靜 雲盡遙天霽色空 對酒不能傷此別 尺書憑鴈往來通

客舍經時益苦吟 洞庭猶憶在前林 青山殘月有歸夢 碧落片雲生遠心 谿路煙開江月出 草堂門掩海濤深 因君話舊起愁思 隔水數聲何處砧

寥落霜空木葉稀 初行郊野思依依 秋深頻憶故鄉事 日暮獨尋荒徑歸 山影暗隨雲水動 鐘聲潛入遠煙微 娟娟唯有西林月 不惜清光照竹扉

太行關路戰塵收 白日思鄉別沃州 薄暮焚香臨野燒 清晨漱齒涉寒流 谿邊殘壘空雲木 山上孤城對驛樓 此去寂寥尋舊跡 蒼苔滿徑竹齋秋

中流欲暮見湘煙 葦岸無窮接楚田 去雁遠衝雲夢雪 離人獨上洞庭船 風波盡日依山轉 星漢通霄向水連 零落梅花過殘臘 故園歸醉及新年

高寺上方無不見 天涯行客思迢迢 西江帆挂東風急 夏口城銜楚塞遙 沙渚漁歸多濕網 桑林蠶後盡空條 感時歎物尋僧話 惟向禪心得寂寥

槐欲成陰分袂時 君期十日復金扉 槐今落葉已將盡 君向遠鄉猶未歸 化石早曾聞節婦 沈湘何必獨靈妃 須知此意同生死 不學他人空寄衣

庭前樹盡手中栽 先後花分幾番開 巢鳥戀雛驚不起 野人思酒去還來 自拋官與青山近 誰訝身爲白髮催 門外尋常行樂處 重重履跡在莓苔

長遇豪家不敢過 此身誰與取高科 故園久絕書來後 南國空看雁去多 中夜永懷聽疊漏 先秋歸夢涉層波 愁人白髮自生早 我獨少年能幾何

去歲曾遊帝里春 杏花開過各離秦 偶先託質逢知己 獨未還家作旅人 世上路岐何繚繞 空中光景自逡巡 一回相見一回別 能得幾時年少身

五月傾朝謁紫宸 一朝無分在清塵 含香已去星郎位 衣錦惟思婺女隣 折獄也曾爲俗吏 勸農元本是耕人 知將何事酬公道 只養生靈似養身

防秋戎馬恐來奔 詔發將軍出雁門 遙領短兵登隴首 獨橫長劒向河源 悠揚落日黃雲動 蒼莽陰風白草翻 若縱干戈更深入 應聞收得到崑崙

天驕發使犯邊塵 漢將推功遂奪親 離亂應無初去貌 死生難有却回身 禁花半老曾攀樹 宮女多非舊識人 重上鳳樓追故事 幾多愁思向青春

八月瞿塘到底翻 孤舟上得已銷魂 幕中職罷猶趨府 闕下官成未謝恩 丹嶂聳空無過鳥 青林覆水有垂猿 感知肺腑終難說 從此辭歸便掃門

聖代爲儒可致身 誰知又別五陵春 青門獨出空歸鳥 紫陌相逢盡醉人 江島去尋垂釣遠 塞山來見舉頭頻 且須共漉邊城酒 何必陶家有白綸

五陵佳氣晚氛氳 霸業雄圖勢自分 秦地山河連楚塞 漢家宮殿入青雲 未央樹色春中見 長樂鐘聲月下聞 無那楊華起愁思 滿天飄落雪紛紛

欲竊高倉集御河 翩翩疑渡畏秋波 朱宮晚樹侵鶯語 畫閣香簾奪燕窠 疎影暗棲寒露重 空城飢噪暮煙多 誰令不解高飛去 破宅荒庭有網羅

霜輕兩鬢欲相侵 愁緒無端不可尋 秦女紅妝空覓伴 郢郎白雪少知音 長亭古木春光老 太華青煙晚更深 獨向灞陵東北望 一封書寄萬重心

春情不斷若連環 一夕思歸鬢欲斑 壯志未酬三尺劒 故鄉空隔萬重山 音書斷絕干戈後 親友相逢夢寐間 却羨浮雲與飛鳥 因風吹去又吹還

關門南北雜戎夷 草木秋來即出師 落日風沙長暝早 窮冬雨雪轉春遲 山頭堠火孤明後 星外行人四絕時 自古邊功何不立 漢家中外自相疑

誰云郎選不由詩 上相憐才積有時 却是龍鍾到門晚 終非稽古致身遲 謀將郡印歸難遂 讀著家書坐欲癡 日望南宮看列宿 迢迢婺女與鄉比

初年三十拜將軍 近代英雄獨未聞 向國報恩心比石 辭天作鎮氣凌雲 逆風走馬貂裘卷 望塞懸弧雁陣分 定擁節麾從此去 安西大破犬戎羣

聖主東憂漲海濱 思移副相倚陶鈞 樓臺獨坐江山月 舟楫先行澤國春 遙想萬家開戶外 近聞羣盜竄諸鄰 幾時入去調元化 天下同爲堯舜人

廣水遙隄利物功 因思太守惠無窮 自從版築興農隙 長與耕耘致歲豐 漲接星津流蕩漾 寬浮雲岫動虛空 想當戰國開時有 范蠡扁舟祗此中

清時選地任賢明 從此觀風輟尹京 日月天中辭洛邑 雲山江上領宣城 萬家閭井俱安寢 千里農桑竟起耕 聞說聖朝同漢代 已愁徵入拜公卿

仙禁何人躡近蹤 孔門先選得真龍 別居雲路拋三省 專掌天書在九重 五色毫揮成渙汗 百寮班下獨從容 芳年貴盛誰爲比 鬱鬱青青嶽頂松

梅爛荷圓六月天 歸帆高背虎丘煙 到時自見成行雁 別處休聽滿樹蟬 賣劒爲賒吳市酒 攜家猶借洞庭船 待看春榜來江外 名占蓬萊第幾仙

使印星車適舊遊 陶潛今日在瀛洲 科條盡曉三千罪 囹圄應空十二州 舊綬有香籠驛馬 皇華無暇狎沙鷗 歸來重過姑蘇郡 莫忘題名在虎丘

江南水寺中元夜 金粟欄邊見月娥 紅燭影迴仙態近 翠鬟光動看人多 香飄彩殿凝蘭麝 露繞輕衣雜綺羅 湘水夜空巫峽遠 不知歸路欲如何

虬鬚憔悴羽林郎 曾入甘泉侍武皇 鵰沒夜雲知御苑 馬隨仙仗識天香 五湖歸去孤舟月 六國平來兩鬢霜 唯有桓伊江上笛 臥吹三弄送殘陽

片帆孤客晚夷猶 紅蓼花前水驛秋 歲月方驚離別盡 煙波仍駐古今愁 雲陰故國山川暮 潮落空江網罟收 還有吳娃舊歌曲 櫂聲遙散採菱舟

江蘺漠漠荇田田 江上雲亭霽景鮮 蜀客帆檣背歸燕 楚山花木怨啼鵑 春風掩映千門柳 曉色淒涼萬井煙 金磬泠泠水南寺 上方僧室翠微連

高梧一葉墜涼天 宋玉悲秋淚灑然 霜拂楚山頻見菊 雨零溪樹忽無蟬 虛村暮角催殘日 近寺歸僧寄野泉 青鬢已緣多病鑷 可堪風景促流年

謝家生日好風煙 柳暖花春二月天 金鳳對翹雙翡翠 蜀琴初上七絲弦 鴛鴦交頸期千歲 琴瑟諧和願百年 應恨客程歸未得 綠窗江淚冷涓涓

野人多病門長掩 荒圃重陽菊自開 愁裏又聞清笛怨 望中難見白衣來 元瑜正及從軍樂 甯戚誰憐叩角哀 紅斾紛紛碧江暮 知君醉下望鄉臺

白蘋亭上一陽生 謝朓新裁錦繡成 千嶂雪消溪影淥 幾家梅綻海波清 已知鷗鳥長來狎 可許汀洲獨有名 多媿龍門重招引 即拋田舍棹舟行

四朝憂國鬢如絲 龍馬精神海鶴姿 天上玉書傳詔夜 陣前金甲受降時 曾經庾亮三秋月 下盡羊曇兩路碁 惆悵舊堂扃綠野 夕陽無限鳥飛遲

小隱西齋爲客開 翠蘿深處遍青苔 林間掃石安碁局 巖下分泉遰酒杯 蘭葉露光秋月上 蘆花風起夜潮來 湖山遶屋猶嫌淺 欲櫂漁舟近釣臺

桐廬縣前洲渚平 桐廬江上晚潮生 莫言獨有山川秀 過日仍聞官長清 麥隴虛涼當水店 鱸魚鮮美稱蓴羹 王孫客棹殘春去 相送河橋羨此行

村橋西路雪初晴 雲暖沙乾馬足輕 寒澗渡頭芳草色 新梅嶺外鷓鴣聲 郵亭已送輕車發 山館誰將候火迎 落日千峰轉迢遰 知君回首望高城

烏鵲橋頭雙扇開 年年一度過河來 莫嫌天上稀相見 猶勝人間去不回 欲減煙花饒俗世 暫煩煙月掩粧臺 別時舊路長清淺 豈肯離情似死灰

潮落空江洲渚生 知君已上富春亭 嘗聞郭邑山多秀 更說官僚眼盡青 離別幾宵魂耿耿 相思一座髪星星 仙翁白石高歌調 無復松齋半夜聽

胡兵一動朔方塵 不使鑾輿此重巡 清洛但流嗚咽水 上陽深鎖寂寥春 雲收少室初晴雨 柳拂中橋晚渡津 欲問升平無故老 鳳樓回首落花頻

舊曆年光看卷盡 立春何用更相催 江邊野店寒無色 竹外孤村坐見梅 山雪乍晴嵐翠起 漁家向晚笛聲哀 南州近有秦中使 聞道胡兵索戰來

籬落秋歸見豆花 竹門當水岸橫槎 松齋一雨宜清簟 佛室孤燈對絳紗 盡日抱愁跧似鼠 移時不動嬾於虵 西江近有鱸魚否 張翰扁舟始到家

絳霄輕靄翊三台 稽阮襟懷管樂才 蓮沼昔爲王儉府 菊籬今作孟嘉杯 寧知北闕元勳在 却引東山舊客來 自笑吐茵還酩酊 日斜空從絳衣迴

雨濕菰蒲斜日明 茅廚煮繭掉車聲 青蛇上竹一種色 黃蝶隔溪無限情 何處樵漁將遠餉 故園田土憶春耕 千峰萬瀨水潏潏 羸馬此中愁獨行

碧天涼冷鴈來疎 閑望江雲思有餘 秋館池亭荷葉後 野人籬落豆花初 無愁自得仙人術 多病能忘太史書 聞說故園香稻熟 片帆歸去就鱸魚

關西木落夜霜凝 烏帽閑尋紫閣僧 松迥月光先照鶴 寺寒溝水忽生冰 琤琤曉漏喧秦禁 漠漠秋煙起漢陵 聞說天台舊禪處 石房獨有一龕燈

西嶺草堂留不住 獨攜瓶錫向天台 霜清海寺聞潮至 日宴江船乞食回 華頂夜寒孤月落 石橋秋盡一僧來 靈溪道者相逢處 陰洞泠泠竹室開

獨尋台嶺閑遊去 豈覺靈溪道里賒 三井應潮通海浪 五峰攢寺落天花 寒潭盥漱銅瓶潔 野店安禪錫杖斜 到日初尋石橋路 莫教雲雨濕袈裟

却到京師事事傷 惠休歸寂賈生亡 何人收得文章篋 獨我來經苔蘚房 一命未霑爲逐客 萬緣初盡別空王 蕭蕭竹塢斜陽在 葉覆閑堦雪擁牆

越鳥青春好顏色 晴軒入戶看呫衣 一身金翠畫不得 萬里山川來者稀 絲竹慣聽時獨舞 樓臺初上欲孤飛 刺桐花謝芳草歇 南國同巢應望歸

乾坤千里水雲間 釣艇如萍去復還 樓上北風斜捲席 湖中西日倒銜山 懷沙有恨騷人往 鼓瑟無聲帝子閑 何事黃昏尚凝睇 數行煙樹接荆蠻

成紀星郎字義山 適歸高壤抱長歎 詞林枝葉三春盡 學海波瀾一夜乾 風雨已吹燈燭滅 姓名長在齒牙寒 只應物外攀琪樹 便著霓裳上絳壇

虛負凌雲萬丈才 一生襟抱未曾開 鳥啼花落人何在 竹死桐枯鳳不來 良馬足因無主踠 舊交心爲絕弦哀 九泉莫嘆三光隔 又送文星入夜臺

翠鬣紅衣舞夕暉 水禽情似此禽稀 暫分煙島猶回首 只渡寒塘亦共飛 映霧乍迷珠殿瓦 逐梭齊上玉人機 採蓮無限蘭橈女 笑指中流羨爾歸

舞鶴翔鸞俱別離 可憐生死兩相隨 紅絲毳落眠汀處 白雪花成蹙浪時 琴上只聞交頸語 窗前空展共飛詩 何如相見長相對 肯羨人間多所思

莫道妝成斷客腸 粉胸綿手白蓮香 煙分頂上三層綠 劒截眸中一寸光 舞勝柳枝腰更軟 歌嫌珠貫曲猶長 雖然不似王孫女 解愛臨邛賣賦郎

錦里芬芳少佩蘭 風流全占似君難 心迷曉夢窗猶暗 粉落香肌汗未乾 兩臉夭桃從鏡發 一眸春水照人寒 自嗟此地非吾土 不得如花歲歲看

氣吐幽蘭出洞房 樂人先問調宮商 聲和細管珠纔轉 曲度沈煙雪更香 公子不隨腸萬結 離人須落淚千行 巫山唱罷行雲過 猶自微塵舞畫梁

紅臉初分翠黛愁 錦筵歌板拍清秋 一樓春雪和塵落 午夜寒泉帶雨流 座上美人心盡死 尊前旅客淚難收 莫辭更送劉郎酒 百斛明珠異日酬

千年積雪萬年冰 掌上初擎力不勝 南國舊知何處得 北方寒氣此中凝 黃昏轉燭螢飛沼 白日褰簾水在簪 蘄簟蜀琴相對好 裁詩乞與滌煩襟

曉祭瑤齋夜扣鐘 鼇頭風起浪重重 人間直有仙桃種 海上應無肉馬蹤 赤水夢沈迷象罔 翠華恩斷泣芙蓉 不知皇帝三宮駐 始向人間著衮龍

三山浮海倚蓬瀛 路入真元險盡平 華表千年孤鶴語 人間一夢晚蟬鳴 將龍逐虎神初王 積火焚心氣漸清 見說嵩陽有仙客 欲持金簡問長生

數片紅霞映夕陽 攬君衣袂更移觴 行人莫歎碧雲晚 上國每年春草芳 雪過藍關寒氣薄 鴈回湘浦怨聲長 應無惆悵滄波遠 十二玉樓非我鄉

君山南面浪連天 一客愁心兩處懸 身逐片帆歸楚澤 魂隨流水向秦川 月回浦北千尋雪 樹出湖東幾點煙 更欲登樓向西望 北風催上洞庭船

荻花蘆葉滿溪流 一簇笙歌在水樓 金管曲長人盡醉 玉簪恩重獨生愁 女蘿力弱難逢地 桐樹心孤易感秋 莫怪當歡却惆悵 全家欲上五湖舟

湘東山水有清輝 袁水詞人得意歸 幾府爭馳毛義檄 一鄉看侍老萊衣 筵開灞岸臨清淺 路去藍關入翠微 想到宜陽更無事 併將歡慶奉庭闈

谷口溪聲客自傷 那堪嗚咽弔殘陽 空階鶴戀丹青影 秋雨苔封白石牀 主祭孤兒初學語 無媒旅櫬未還鄉 門人遠赴心喪夜 月滿千山舊草堂

歸耕地肺絕塵喧 匣裏青萍未報恩 濁酒自憐終日醉 古風時得野人言 鳥啼碧樹閑臨水 花滿青山靜掩門 唯有階前芳草色 年年惆悵憶王孫

禍稔蕭牆終不知 生人力屈盡邊陲 赤龍已赴東方暗 黃犬徒懷上蔡悲 面缺崩城山寂寂 土埋冤骨草離離 秋風解怨扶蘇死 露泣煙愁紅樹枝

陽和潛發蕩寒陰 便使川原景象新 入戶風泉聲瀝瀝 當軒雲岫色沈沈 殘雲帶雨輕飄雪 嫩柳含煙小綻金 雖有眼前詩酒興 遨遊爭得稱閑心

洛陽古城秋色多 送君此去心如何 青山欲暮惜別酒 碧草未盡傷離歌 前朝冠帶掩金谷 舊遊花月經銅駝 行人正苦奈分手 日落遠水生微波

津樹蕭蕭旅館空 坐看疎葉繞堦紅 故鄉千里楚雲外 歸鴈一聲煙雨中 漳浦病多愁易老 茂陵書在信難通 功名儻遂身無事 終向溪頭伴釣翁

朱紫花前賀故人 兼榮此會頗關身 同年坐上聯賓榻 宗姓亭中布錦裀 晴日照旗紅灼爍 韶光入隊影玢璘 芳菲解助今朝喜 嫩蘂青條滿眼新

劒外綿州第一州 尊前偏喜接君留 歌聲婉轉添長恨 管色淒涼似到秋 但務歡娛思曉角 獨耽雲水上高樓 莫言此去難相見 怨別徵黃是順流

文翁石室有儀形 庠序千秋播德馨 古柏尚留今日翠 高岷猶藹舊時青 人心未肯拋羶蟻 弟子依前學聚螢 更歎沱江無限水 爭流祗願到滄溟

寶釵分股合無緣 魚在深淵日在天 得意紫鸞休舞鏡 斷蹤青鳥罷銜箋 金杯倒覆難收水 玉軫傾攲嬾續弦 從此蘼蕪山下過 祗應將淚比黃泉

鸞辭舊伴知何止 鳳得新梧想稱心 紅粉尚存香幕幕 白雲將散信沈沈 已休磨琢投泥玉 嬾更經營買笑金 願作山頭似人石 丈夫衣上淚痕深

舊嘗游處徧尋看 覩物傷情死一般 買笑樓前花已謝 畫眉窗下月空殘 雲歸巫峽音容斷 路隔星河去住難 莫道詩成無淚下 淚如泉滴亦須乾

小隱堪忘世上情 可能休夢入重城 池邊寫字師前輩 座右題銘律後生 吟社客歸秦渡晚 醉鄉漁去渼陂晴 春來不得山中信 盡日無人傍水行

爲愛君山景最靈 角冠秋禮一壇星 藥將雞犬雲間試 琴許魚龍月下聽 自要乘風隨羽客 誰同種玉驗仙經 煙霞澹泊無人到 唯有漁翁過洞庭

柳下官資顏子居 閑情入骨若爲除 詩成斬將奇難敵 酒熟封侯快未如 只見絲綸終日降 不知功業是誰書 而今共飲醇滋味 消得揶揄勢利疎

無金寄與白頭親 節概猶誇似古人 未出塵埃真落魄 不趨權勢正因循 桂攀明月曾觀國 蓬轉西風却問津 匹馬東歸羨知己 燕王臺上結交新

官閑馬病客深秋 肯學張衡詠四愁 紅葉寺多詩景致 白衣人盡酒交游 依違諷刺因行得 澹泊供需不在求 好與高陽結吟社 況無名跡達珠旒

浮世忙忙蟻子羣 莫嗔頭上雪紛紛 沈憂萬種與千種 行樂十分無一分 越外險巇防俗事 就中拘檢信人文 醉鄉日月終須覓 去作先生號白雲

人間無限傷心事 不得尊前折一枝 滿宮多少承恩者 似有容華妾也無 滿身珠翠將何用 唯與豪家拂象牀 何人種得西施花 千古春風開不盡

繡轂尋芳許史家 獨將羈事達江沙 十年辛苦一枝桂 二月豔陽千樹花 鵬化四溟歸碧落 鶴棲三島接青霞 同袍不得同遊翫 今對春風日又斜

青骨祀吳誰讓德 紫華居越亦知名 未聞一劒傳唐主 長擁千山護蜀城 斬馬威稜應掃蕩 截蛟鋒刃俟昇平 酇侯爲國親簫鼓 堂上神籌更布兵

褒衣博帶滿塵埃 獨自都堂納卷回 蓬巷幾時聞吉語 棘籬何日免重來 三條燭盡鐘初動 九轉丹成鼎未開 殘月漸低人擾擾 不知誰是謫仙才

讒謗潛來起百憂 朝承恩寵暮仇讎 火燒白玉非因玷 霜剪紅蘭不待秋 花落昭陽誰共輦 月明長信獨登樓 繁華事逐東流水 團扇悲歌萬古愁

裴回漢月滿邊州 照盡天涯到隴頭 影轉銀河寰海靜 光分玉塞古今愁 笳吹遠戍孤烽滅 鴈下平沙萬里秋 況是故園搖落夜 那堪少婦獨登樓

邊聲四合殷河流 雨雪飛來遍隴頭 鐵嶺探人迷鳥道 陰山飛將濕貂裘 斜飄旌斾過戎帳 半雜風沙入戍樓 一自塞垣無李蔡 何人爲解北門憂

行路艱難不復歌 故人榮達我蹉跎 雙輪晚上銅臺雪 一葉春浮瘴海波 自古要津皆若此 方今失路欲如何 君看西漢翟丞相 鳳沼朝辭暮雀羅

紫陌金隄映綺羅 游人處處動離歌 陰移古戍迷芳草 花帶殘陽落遠波 臺上少年吹白雪 樓中思婦歛青蛾 殷勤攀折贈行客 此去關山雨雪多

逃暑迎春復送秋 無非綠蟻滿杯浮 百年莫惜千回醉 一醆能消萬古愁 幾爲芳菲眠細草 曾因雨雪上高樓 平生名利關身者 不識狂歌到白頭

渥洼龍種雪霜同 毛骨天生膽氣雄 金埒乍調光照地 玉關初別遠嘶風 花明錦襜垂楊下 露濕朱纓細草中 一夜羽書催轉戰 紫髯騎出佩騂弓

佳晨登賞喜還鄉 謝宇開筵晚興長 滿眼黃花初泛酒 隔煙紅樹欲迎霜 千家門戶笙歌發 十里江山白鳥翔 共賀安人豐樂歲 幸陪珠履侍銀章

金榜高懸姓字真 分明折得一枝春 蓬瀛乍接神仙侶 江海迴思耕釣人 九萬摶扶排羽翼 十年辛苦涉風塵 昇平時節逢公道 不覺龍門是嶮津

梵林遺址在松蘿 四十年來兩度過 濾水東奔彭蠡浪 萍川西注洞庭波 村煙不改居人換 官路無窮行客多 拖紫腰金成底事 凭闌惆悵欲如何

得意東歸過岳陽 桂枝香惹蘂珠香 也知暮雨生巫峽 爭奈朝雲屬楚王 萬恨只憑期尅手 寸心唯繫別離腸 南亭宴罷笙歌散 回首煙波路渺茫

恥共金英一例開 素芳須待早霜催 繞籬看見成瑤圃 泛酒須迷傍玉杯 映水好將蘋作伴 犯寒疑與雪爲媒 夫君每尚風流事 應爲徐妃致此栽

此去歡榮冠士林 離筵休恨酒杯深 雲梯萬仞初高步 月桂餘香尚滿襟 鳴櫂曉衝蒼靄發 落帆寒動白華吟 君家祖德惟清苦 却笑當時問絹心

漢將臨流得鐵鞭 鄂侯名字舊雕鐫 須爲聖代無雙物 肯逐將軍臥九泉 汗馬不侵誅虜血 神功今見補亡篇 時來終薦明君用 莫歎沉埋二百年

舉世誰能與事期 解攜多是正歡時 人間不遣有名利 陌上始應無別離 晚渡待船愁立久 亂山投店獨行遲 我今漂泊還如此 江劒相逢亦未知

匝岸青蕪掩古苔 面山亭樹枕潭開 有時弦管收筵促 無數鳧鷖逆浪來 路入龍祠羣木老 風驚漁艇一聲迴 人傳郭惲多遊此 誰見當初泛玉杯

數畝池塘近杜陵 秋天寂寞夜雲凝 芙蓉葉上三更雨 蟋蟀聲中一點燈 跡避險巇翻失路 心歸閑澹不因僧 既逢上國陳詩日 長守林泉亦未能

古原南北舊蕭疎 高木風多小雪餘 半夜病吟人寢後 百年閑事酒醒初 頻招兄弟同佳節 已有兵戈隔遠書 肥馬王孫定相笑 不知岐路厭樵漁

雙去雙來日已頻 只應知我是江人 對欹雪頂思尋水 更振霜翎恐染塵 三楚幾時初失侶 五陵何樹又棲身 天然不與凡禽類 傍砌聽吟性自馴

東吳遠別客西秦 懷舊傷時暗灑巾 滿野多成無主塚 防邊半是異鄉人 山河再闊千餘里 城市曾經一百春 閑與將軍議戎事 伊蘭猶未絕胡塵

蹉跎遠入犬羊中 荏苒將成白首翁 三楚田園歸未得 五原岐路去無窮 天垂大野鵰盤草 月落孤城角嘯風 難問開元向前事 依稀猶認隗囂宮

半生南走復西馳 愁過楊朱罷泣岐 遠夢亦羞歸海徼 貧遊多是滯邊陲 胡雲不聚風無定 隴路難行棧更危 旦暮唯聞語征戰 看看已欲廢吟詩

隴山高共鳥行齊 瞰險盤空甚躡梯 雲勢崩騰時向背 水聲嗚咽若東西 風兼雨氣吹人面 石帶冰棱礙馬蹄 此去秦川無別路 隔崖窮谷却難迷

天降賢人佐聖時 自然聲教滿華夷 英明不獨中朝仰 清重兼聞外國知 涼夜酒醒多對月 曉庭公退半吟詩 梁城東下雖經戰 風俗猶傳守舊規

多朝軒冕冠乾坤 四海皆推聖最尊 楚玉已曾分卞玉 膺門依舊是龍門 筵開樂振高雲動 城掩鼙收落日昏 嘗念蒼生如赤子 九州無處不沾恩

未領春闈望早清 況聯戎閫控強兵 風威遍布江山靜 教化高同日月明 九郡竟歌兼煮海 四方皆得共和羹 東南自此全無事 只爲期年政已成

帝念淮堧疫疹頻 牢籠山海委名臣 古來比德由無侶 當代同途豈有人 夜宴獨吟梁苑月 朝遊重見廣陵春 多年疲瘵全蘇息 須到謳謠日滿秦

三紀吟詩望一名 丹霄待得白頭成 已期到老還沾祿 無復偷閑却養生 當宴每垂聽樂淚 望雲長起憶山情 朱門舊是登龍客 初脫魚鱗膽尚驚

東來淮海拜旌旟 不把公卿一字書 曾侍晚齋吟對雪 又容華館食兼魚 孤微自省恩非次 際會誰知分有餘 唯耻舊橋題處在 榮歸無計似相如

平生南北逐蓬飄 待得名成鬢已彫 寒浦一從拋釣艇 舊林無處認風飆 程途雖喜關河盡 時節猶驚骨肉遙 愁策羸蹄更歸去 亂山流水滿翻潮

丹霄空把桂枝歸 白首依前着布衣 當路公卿誰見待 故鄉親愛自疑非 東風乍喜還滄海 棲旅終愁出翠微 應念無媒居選限 二年須更守漁磯

虛拋南楚滯西秦 白首依前衣白身 退鷁已經三十載 登龍曾見一千人 魂離爲役詩篇苦 淚竭緣嗟骨相貧 今日鞠躬高斾下 欲傾肝膽杳無因

荒磧連天堡戍稀 日憂蕃寇却忘機 江山不到處皆到 隴鴈已歸時未歸 行李亦須攜戰器 趨迎當便著戎衣 幷州去路殊迢遰 風雨何當達近畿

空江浩蕩景蕭然 盡日菰蒲泊釣船 青草浪高三月渡 綠楊花撲一溪煙 情多莫舉傷春目 愁極兼無買酒錢 猶有漁人數家住 不成村落夕陽邊

雁過君猶未入城 清賢門下舊知名 風波凍馬遙逢見 革橐飢僮尚挈行 住在閑坊無轍跡 別來何寺有泉聲 芙蓉苑北曲江岸 期看終南新雪晴

失意閑眠起更遲 又將羈薄謝深知 囊書旋入酒家盡 紗帽長依僧壁垂 待月句新遭鬼哭 尋山貌古被猨窺 元和才子多如此 除却清吟何所爲

炊瓊爇桂帝關居 賣盡寒衣典盡書 驅馬每尋霜影裏 到門常在鼓聲初 蟾枝交彩清蘭署 鸞珮排光映玉除 一顧深恩身未殺 爭期皎日負吹噓

暝鼓纔終復曉雞 九門何計出沈迷 樵童亂打金吾鼓 豪馬爭奔丞相隄 翡翠鬟欹釵上燕 麒麟衫束海中犀 須知不是詩人事 空憶泉聲菊畔畦

曾是江波垂釣人 自憐深厭九衢塵 浮生漸老年隨水 往事曾聞淚滿巾 已覺遠天秋色動 不堪閑夜雨聲頻 多慚不是相如筆 虛直金鑾接侍臣

蟬噪秋枝槐葉黃 石榴香老愁寒霜 流霞包染紫鸚粟 黃蠟紙裹紅瓠房 玉刻冰壺含露濕 斕斑似帶湘娥泣 蕭孃初嫁嗜甘酸 嚼破水精千萬粒

重到雲居獨悄然 隔窗窺影尚疑禪 不逢野老來聽法 猶見鄰僧爲引泉 龕上已生新石耳 壁間空帶舊茶煙 南宗弟子時時到 泣把山花奠几筵

丹霄路上歇征輪 勝地偷閑一日身 不署前驅驚野鳥 唯將後乘載詩人 巖邊候吏雲遮却 竹下朝衣露滴新 更向碧山深處問 不妨猶有草茅臣

白綸巾下髪如絲 靜倚楓根坐釣磯 中婦桑村挑葉去 小兒沙市買蓑歸 雨來蓴菜流船滑 春後鱸魚墜釣肥 西塞山前終日客 隔波相羨盡依依

信馬騰騰觸處行 春風相引與詩情 等閑遇事成歌詠 取次衝筵隱姓名 映柳認人多錯誤 透花窺鳥最分明 岑牟單絞何曾著 莫道猖狂似禰衡

羨爾優游正少年 竟陵煙月似吳天 車螯近岸無妨取 舴艋隨風不費牽 處處路傍千頃稻 家家門外一渠蓮 慇懃莫笑襄陽住 爲愛南溪縮項鳊

潼津罷驚有招提 近百年無戰馬嘶 壯士不言三尺劒 謀臣休道一丸泥 昔時馳道洪波上 今日宸居紫氣西 關吏不勞重借問 棄繻生擬入耶溪

習隱悠悠世不知 林園幽事遞相期 舊絲再上琴調晚 壞葉重燒酒煖遲 三徑引時寒步月 四鄰偷得夜吟詩 草玄寂淡無人愛 不遇劉歆更語誰

清曙蕭森載酒來 涼風相引繞亭臺 數聲翡翠背人去 一番芙蓉含日開 茭葉深深埋釣艇 魚兒漾漾逐流杯 竹屏風下登山屐 十宿高陽忘却迴

破村寥落過重陽 獨自攖寧葺草房 風撦紅蕉仍換葉 雨淋黃菊不成香 野猨偷栗重窺戶 落雁疑人更繞塘 他日若修耆舊傳 爲予添取此書堂

麻姑古貌上仙才 謫向蓮峰管玉臺 瑞氣染衣金液啓 香煙映面紫文開 孤雲盡日方離洞 雙鶴移時只有苔 深夜寂寥存想歇 月天時下草堂來

分明仙籍列清虛 自是還丹九轉疎 畫虎已成翻類狗 登龍纔變即爲魚 空慙季布千金諾 但負劉弘一紙書 猶有報恩方寸在 不知通塞竟何如

碑字依稀廟已荒 猶聞耆舊憶賢王 園林一半爲他主 山水虛言是故鄉 戟戶野蒿生翠瓦 舞樓栖鴿汙雕梁 柱天功業緣何事 不得終身似霍光

愍征新價欲凌空 一首堪欺左太沖 只爲白衣聲過重 且非青漢路難通 貴侯待寫過門下 詞客偷名入卷中 手弄桂枝嫌不折 直教身歿負春風

昆陽王氣已蕭疎 依舊山河捧帝居 廢路塌平殘瓦礫 破墳耕出爛圖書 綠莎滿縣年荒後 白鳥盈溪雨霽初 二百年來霸王業 可知今日是丘墟

門前襄水碧潺潺 靜釣歸來不掩關 書閣鼠穿廚簏破 竹園霜後桔橰閑 兒童不許驚幽鳥 藥草須教上假山 莫爲愛詩偏念我 訪君多得醉中還

石衣如髪小溪清 溪上柴門架樹成 園裏水流澆竹響 窗中人靜下棋聲 幾多狎鳥皆諳性 無限幽花未得名 滿引紅螺詩一首 劉楨失却病心情

文如日月氣如虹 舉國重生正始風 且願仲山居左掖 只憂徐邈入南宮 朝衣正在天香裏 諫草應焚禁漏中 爲說明年今日事 晉廷新拜黑頭公

千門萬戶掩斜暉 繡幰金銜晚未歸 擊鞠王孫如錦地 鬬雞公子似花衣 嵩雲靜對行臺起 洛鳥閑穿上苑飛 唯有路傍無意者 獻書未納問淮肥

遠近垂楊映鈿車 天津橋影壓神霞 弄春公子正迴首 趁節行人不到家 洛水萬年雲母竹 漢陵千載野棠花 欲知豪貴堪愁處 請看邙山晚照斜

雨洗清明萬象鮮 滿城車馬簇紅筵 恩榮雖得陪高會 科禁惟憂犯列仙 當醉不知開火日 正貧那似看花年 縱來恐被青娥笑 未納春風一宴錢

杉桂交陰一里餘 逢人渾似洞天居 千株橘樹唯沽酒 十頃蓮塘不買魚 藜杖閑來侵徑竹 角巾端坐滿樓書 襄陽無限煙霞地 難覓幽奇似此殊

院寒青靄正沈沈 霜棧乾鳴入古林 數葉貝書松火暗 一聲金磬檜煙深 陶潛見社無妨醉 殷浩譚經不廢吟 何事欲攀塵外契 除君皆有利名心

寒嵐依約認華陽 遙想高人臥草堂 半日始齋青䭀飯 移時空印白檀香 鶴雛入夜歸雲屋 乳管逢春落石牀 誰道夫君無伴侶 不離窗下見羲皇

住在華陽第八天 望君唯欲結良緣 堂扃洞裏千秋燕 廚蓋巖根數斗泉 壇上古松疑度世 觀中幽鳥恐成仙 不知何事迎新歲 烏納裘中一覺眠

五色香煙惹內文 石飴初熟酒初醺 將開丹竈那防鶴 欲算棋圖却望雲 海氣平生當洞見 瀑冰初坼隔山聞 如何世外無交者 一臥金壇只有君

古來傖父愛吳鄉 一上胥臺不可忘 愛酒有情如手足 除詩無計似膏肓 宴時不輟琅書味 齋日難判玉鱠香 爲說松江堪老處 滿船煙月濕莎裳

蔦拂蘿捎一樹梅 玉妃無侶獨裴回 好臨王母瑤池發 合傍蕭家粉水開 共月已爲迷眼伴 與春先作斷腸媒 不堪便向多情道 萬片霜華雨損來

臘前千朵亞芳叢 細膩偏勝素柰功 螓首不言披曉雪 麝臍無主任春風 一枝拂地成瑤圃 數樹參庭是蘂宮 應爲當時天女服 至今猶未放全紅

幽慵不覺耗年光 犀柄金徽亂一牀 野客共爲賒酒計 家人同作借書忙 園蔬預遣分僧料 廩粟先教算鶴糧 無限高情好風月 不妨猶得事吾王

雪晴墟里竹欹斜 蠟屐徐吟到陸家 荒徑埽稀堆柏子 破扉開澀染苔花 壁閑定欲圖雙檜 廚靜空如飯一麻 擬受太玄今不遇 可憐遺恨似侯芭

客省蕭條柿葉紅 樓臺如畫倚霜空 銅池數滴桂上雨 金鐸一聲松杪風 鶴靜時來珠像側 鴿馴多在寶幡中 如何塵外虛爲契 不得支公此會同

病鶴帶霧傍獨屋 破巢含雪傾孤梧 濯足將加漢光腹 抵掌欲捋梁武鬚 隱几清吟誰敢敵 枕琴高臥真堪圖 此時枉欠高散物 楠瘤作樽石作壚

癭牀閑臥晝迢迢 唯把真如慰寂寥 南國不須收薏苡 百年終竟是芭蕉 藥前美祿應難斷 枕上芳辰豈易銷 看取病來多少日 早梅零落玉華焦

九十攜鋤傴僂翁 小園幽事盡能通 斸煙栽藥爲身計 負水澆花是世功 婚嫁定期杉葉紫 蓋藏應待桂枝紅 不知家道能多少 只在句芒一夜風

一夜春光綻絳囊 碧油枝上晝煌煌 風勻秖似調紅露 日暖唯憂化赤霜 火齊滿枝燒夜月 金津含蘂滴朝陽 不知桂樹知情否 無限同遊阻陸郎

箇箇和枝葉捧鮮 彩凝猶帶洞庭煙 不爲韓嫣金丸重 直是周王玉果圓 剖似日魂初破後 弄如星髓未銷前 知君多病仍中聖 盡送寒苞向枕邊

十日來來曠奉公 閉門無事忌春風 蟲絲度日縈琴薦 蛀粉經時落酒筒 馬足歇從殘漏外 魚須拋在亂書中 慇懃莫怪求醫切 只爲山櫻欲放紅

煙花雖媚思沈冥 猶自擡頭護翠翎 強聽紫簫如欲舞 困眠紅樹似依屏 因思桂蠹傷肌骨 爲憶松鵝損性靈 盡日春風吹不起 鈿毫金縷一星星

明真臺上下仙官 玄藻初吟萬籟寒 飆御有聲時杳杳 寶衣無影自珊珊 蘂書乞見齋心易 玉籍求添拜首難 端簡不知清景暮 靈蕪香燼落金壇

十五日中春日好 可憐沈痼冷如灰 以前雖被愁將去 向後須教醉領來 梅片盡飄輕粉靨 柳芽初吐爛金醅 病中無限花番次 爲約東風且住開

一夜韶姿著水光 謝家春草滿池塘 細挑泉眼尋新脉 輕把花枝嗅宿香 蝶欲試飛猶護粉 鶯初學囀尚羞簧 分明不得同君賞 盡日傾心羨索郎

織恨凝愁映鳥飛 半旬飄灑掩韶暉 山容洗得如煙瘦 地脉流來似乳肥 野客正閑移竹遠 幽人多病探花稀 何年細濕華陽道 兩乘巾車相並歸

野侶相逢不待期 半緣幽事半緣詩 烏紗任岸穿筋竹 白袷從披趁肉芝 數卷蠹書棊處展 幾升菰米釣前炊 病中不用君相憶 折取山櫻寄一枝

烏皮几上困騰騰 玉柄清羸媿不能 昨夜眠時稀似鶴 今朝餐數減於僧 藥銷美祿應夭折 醫過芳辰定鬼憎 任是雨多遊未得 也須收在探花朋

金雞煙外上臨軒 紫誥新垂作解恩 涿鹿未銷初敗血 新安頓雪已坑魂 空林葉盡蝗來郡 腐骨花生戰後村 未遣蒲車問幽隱 共君應老抱桐孫

輕如隱起膩如飴 除却鮫工解製稀 欲寫恐成河伯詔 試裁疑是水仙衣 毫端白獺脂猶濕 指下冰蠶子欲飛 若用莫將閑處去 好題春思贈江妃

連錢錦暗麝氛氳 荆思多才詠鄂君 孔雀鈿寒窺沼見 石榴紅重墮堦聞 牢愁有度應如月 春夢無心秖似雲 應笑病來慙滿願 花牋好作斷腸文

醉侶相邀愛早陽 小筵催辦不勝忙 衝深柳駐吳娃幰 倚短花排羯鼓牀 金鳳欲爲鶯引去 鈿蟬疑被蝶勾將 如何共是忘形者 不見漁陽摻一場

周家新樣替三梁 裹髪偏宜白面郎 掩歛乍疑裁黑霧 輕明渾似戴玄霜 今朝定見看花昃 明日應聞漉酒香 更有一般君未識 虎文巾在絳霄房

共老林泉忍暫分 此生應不識迴文 幾枚竹笥送德曜 一乘柴車迎少君 舉案品多緣澗藥 承家事少爲谿雲 居然自是幽人事 輒莫教他孫壽聞

釣公來信自松江 三尺春魚撥刺霜 腹內舊鉤苔染澀 腮中新餌藻和香 冷鱗中斷榆錢破 寒骨平分玉筯光 何事貺君偏得所 秖緣同是越航郎

豔骨已成蘭麝土 宮牆依舊壓層崖 弩臺雨壞逢金鏃 香徑泥銷露玉釵 硯沼只留溪鳥浴 屧廊空信野花埋 姑蘇麋鹿真閑事 須爲當時一愴懷

樣如金蹙小能輕 微潤將融紫玉英 石墨一研爲鳳尾 寒泉半勺是龍睛 騷人白芷傷心暗 狎客紅筵奪眼明 兩地有期皆好用 不須空把洗溪聲

戚歷杉陰入草堂 老僧相見似相忘 吟多幾轉蓮花漏 坐久重焚柏子香 魚慣齋時分淨食 鴿能閑處傍禪牀 雲林滿眼空羈滯 欲對彌天卻自傷

誰繡連延滿戶陳 暫應遮得陸郎貧 紅芳掩歛將迷蝶 翠蔓飄颻欲挂人 低拂地時如墮馬 高臨牆處似窺鄰 秖應是董雙成戲 剪得神霞寸寸新

帝青石作綠冰姿 曾得金人手自持 拘律樹邊齋散後 提羅花下洗來時 乳麋味斷中天覺 麥麨香消大劫知 從此共君親頂戴 斜風應不等閑吹

曉入清和尚袷衣 夏陰初合掩雙扉 一聲撥穀桑柘晚 數點舂鋤煙雨微 貧養山禽能箇瘦 病關芳草就中肥 明朝早起非無事 買得蓴絲待陸機

忘朝齋戒是尋常 靜啓金根第幾章 竹葉飲爲甘露色 蓮花鮓作肉芝香 松膏背日凝雲磴 丹粉經年染石牀 剩欲與君終此志 頑仙唯恐鬢成霜

一簀松花細有聲 旋將渠椀撇寒清 秦吳只恐篘來近 劉項真能釀得平 酒德有神多客頌 醉鄉無貨沒人爭 五湖煙水郎山月 合向樽前問底名

危樓新製號初陽 白粉青葌射沼光 避酒幾浮輕舴艋 下棊曾覺睡鴛鴦 投鉤列坐圍華燭 格簺分朋占靚妝 莫怪重登頻有恨 二年曾侍舊吳王

病來無事草堂空 晝水休聞十二筒 桂靜似逢青眼客 松閑如見綠毛翁 潮期暗動庭泉碧 梅信微侵地障紅 盡日枕書慵起得 被君猶自笑從公

雨滌煙鋤傴僂賷 紺牙紅甲兩三畦 藥名却笑桐君少 年紀翻嫌竹祖低 白石靜敲蒸朮火 清泉閑洗種花泥 怪來昨日休持鉢 一尺彫胡似掌齊

香蔓蒙蘢覆昔邪 桂煙杉露濕袈裟 石盆換水撈松葉 竹徑穿牀避笋芽 藜杖移時挑細藥 銅缾盡日灌幽花 支公謾道憐神駿 不及今朝種一麻

先生一向事虛皇 天市壇西與世忘 環堵養龜看氣訣 刀圭餌犬試仙方 靜探石腦衣裾潤 閑鍊松脂院落香 聞道徵賢須有詔 不知何日到良常

冥心唯事白英君 不問人間爵與勳 林下醉眠仙鹿見 洞中閑話隱芝聞 石牀臥苦渾無蘚 藤篋開稀恐有雲 料得虛皇新詔樣 青瓊板上綠爲文

鳳骨輕來稱瘦容 華陽館主未成翁 數行玉札存心久 一掬雲漿漱齒空 白石煮多熏屋黑 丹砂埋久染泉紅 他年欲事先生去 十賚須加陸逸沖

澹景微陰正送梅 幽人逃暑癭柟杯 水花移得和魚子 山蕨收時帶竹胎 嘯館大都偏見月 醉鄉終竟不聞雷 更無一事唯留客 卻被高僧怕不來

佳樹盤珊枕草堂 此中隨分亦閑忙 平鋪風簟尋琴譜 靜掃煙窗著藥方 幽鳥見貧留好語 白蓮知臥送清香 從今有計消閑日 更爲支公置一牀

德星芒彩瘴天涯 酒樹堪消謫宦嗟 行遇竹王因設奠 居逢木客又遷家 清齋淨溲桄榔麪 遠信閑封豆蔻花 清切會須歸有日 莫貪句漏足丹砂

角柄孤輪細膩輕 翠篷十載伴君行 撚時解轉蟾蜍魄 拋處能啼絡緯聲 七里灘波喧一舍 五雲溪月靜三更 牛衣鮒足和蓑睡 誰信人間有利名

一線飄然下碧塘 溪翁無語遠相望 蓑衣舊去煙披重 篛笠新來雨打香 白鳥白蓮爲夢寐 清風清月是家鄉 明朝有物充君信 㰂酒三缾寄夜航

盡日悠然舴艋輕 小輪聲細雨溟溟 三尋絲帶桐江爛 一寸鉤含笠澤腥 用近詹何傳釣法 收和范蠡養魚經 孤篷半夜無餘事 應被嚴灘聒酒醒

萬家無事鏁蘭橈 鄉味腥多厭紫虈 水似棊文交度郭 柳如行障儼遮橋 青梅蔕重初迎雨 白鳥羣高欲避潮 唯望舊知憐此意 得爲傖鬼也逍遙

秖隈蒲褥岸烏紗 味道澄懷景便斜 紅印寄泉慙郡守 青筐與笋媿僧家 茗爐盡日燒松子 書案經時剝瓦花 園吏暫棲君莫笑 不妨猶更著南華

一室無喧事事幽 還如貞白在高樓 天台畫得千迴看 湖目芳來百度遊 無限世機吟處息 幾多身計釣前休 他年謁帝言何事 請贈劉伶作醉侯

五羊城在蜃樓邊 墨綬垂腰正少年 山靜不應聞屈鳥 草深從使翳貪泉 蟹奴晴上臨潮檻 燕婢秋隨過海船 一事與君消遠宦 乳蕉花發訟庭前

亂峰四百三十二 欲問徵君何處尋 紅翠數聲瑤室響 真檀一炷石樓深 山都遣負沽來酒 樵客容看化後金 從此謁師知不遠 求官先有葛洪心

寺鏁雙峰寂不開 幽人中夜獨裴回 池文帶月鋪金簟 蓮朵含風動玉杯 往往竹梢搖翡翠 時時杉子擲莓苔 可憐此際誰曾見 唯有支公盡看來

谿雲澗鳥本吾儕 剛爲浮名事事乖 十里尋山爲思役 五更看月是情差 分將吟詠華雙鬢 力以壺觴固百骸 爭得草堂歸臥去 共君同作太常齋

一緘幽信自襄陽 上報先生去歲亡 山客爲醫翻貰藥 野僧因弔卻焚香 峰頭孤冢爲雲穴 松下靈筵是石牀 宗炳死來君又去 終身不復到柴桑

曲水分飛歲已賒 東南爲客各天涯 退公秖傍蘇勞竹 移宴多隨末利花 銅鼓夜敲溪上月 布帆晴照海邊霞 三年謾被鱸魚累 不得橫經侍絳紗

羊曇留我昔經春 各以篇章鬬五雲 賓草每容閑處見 擊琴多任醉中聞 釣前青翰交加倚 醉後紅魚取次分 爲說風標曾入夢 上仙初著翠霞帬

神草延年出道家 是誰披露記三椏 開時的定涵雲液 斸後還應帶石花 名士寄來消酒渴 野人煎處撇泉華 從今湯劑如相續 不用金山焙上茶

十哭都門牓上塵 蓋棺終是五湖人 生前有敵唯丹桂 沒後無家秖白蘋 箬下斬新醒處月 江南依舊詠來春 知君精爽應無盡 必在酆都頌帝晨

書淫傳癖窮欲死 譊譊何必頻相仍 日乾陰蘚厚堪剝 藤把欹松牢似繩 搗藥香侵白袷袖 穿雲潤破烏紗稜 安得瑤池飲殘酒 半醉騎下垂天鵬

十載江湖盡是閑 客兒詩句滿人間 郡侯聞譽親邀得 鄉老知名不放還 應帶瓦花經汴水 更攜雲實出包山 太微宮裏環岡樹 無限瑤枝待爾攀

貧病於君亦太兼 才高應亦被天嫌 因分鶴料家資減 爲置僧餐口數添 靜裏改詩空凭几 寒中注易不開簾 清詞一一侵真宰 甘取窮愁不用占

癡號多於顧愷之 更無餘事可從知 酒坊吏到常先見 鶴料符來每探支 涼後每謀清月社 晚來專赴白蓮期 共君無事堪相賀 又到金虀玉鱠時

堪笑高陽病酒徒 幅巾瀟灑在東吳 秋期淨掃雲根瘦 山信迴緘乳管粗 白月半窗抄朮序 清泉一器授芝圖 乞求待得西風起 盡挽煙帆入太湖

露槿風杉滿曲除 高秋無事似雲廬 醉多已任家人厭 病久還甘吏道疎 青桂巾箱時寄藥 白綸臥具半拋書 君卿脣舌非吾事 且向江南問鰒魚

借問山中許道士 此迴歸去復何如 竹屏風扇抄遺事 柘步輿竿繫隱書 絳樹實多分紫鹿 丹沙泉淺種紅魚 東卿旄節看看至 靜啓茅齋慎掃除

何處尋雲暫廢禪 客來還寄草堂眠 桂寒自落翻經案 石冷空消洗鉢泉 爐裏尚飄殘玉篆 龕中仍鏁小金仙 須將二百籤迴去 得得支公恐隔年

師去東華卻鍊形 門人求我誌金庭 大椿枯後新爲記 仙鶴亡來始有銘 瓊板欲刊知不朽 冰紈將受恐通靈 君才莫歎無茲分 合注神玄劒解經

啼螿衰葉共蕭蕭 文宴無喧夜轉遙 高韻最宜題雪讚 逸才偏稱和雲謠 風吹翠蠟應難刻 月照清香太易消 無限玄言一杯酒 可能容得蓋寬饒

寓居無事入清冬 雖設樽罍酒半空 白菊爲霜翻帶紫 蒼苔因雨卻成紅 迎潮預遣收魚笱 防雪先教蓋鶴籠 唯待支硎最寒夜 共君披氅訪林公

山堂冬曉寂無聞 一句清言憶領軍 琥珀珠黏行處雪 椶櫚箒掃臥來雲 松扉欲啓如鳴鶴 石鼎初煎若聚蚊 不是戀師終去晚 陸機茸內足毛羣

八十餘年住鏡巖 鹿皮巾下雪髟髟 牀寒不奈雲縈枕 經潤何妨雨滴函 飲澗猨迴窺絕洞 緣梯人歇倚危杉 如何計吏窮於鳥 欲望仙都舉一帆

分明競襞七香牋 王郎風姿盡列仙 盈篋共開華頂藥 滿缾同坼惠山泉 蟹因霜重金膏溢 橘爲風多玉腦鮮 吟罷不知詩首數 隔林明月過中天

三十麻衣弄渚禽 豈知名字徹雞林 勒銘雖即多遺草 越海還能抵萬金 鯨鬣曉掀峰正燒 鼇睛夜沒島還陰 二千餘字終天別 東望辰韓淚灑襟

雪打篷舟離酒旗 華陽居士半酣歸 逍遙只恐逢雲將 恬澹真應降月妃 仙市鹿胎如錦嫩 陰宮燕肉似酥肥 公車草合蒲輪壞 爭不教他白日飛

參佐三間似草堂 恬然無事可成忙 移時寂歷燒松子 盡日殷勤拂乳牀 將近道齋先衣褐 欲清詩思更焚香 空庭好待中宵月 獨禮星辰學步罡

不知何事有生涯 皮褐親裁學道家 深夜數甌唯柏葉 清晨一器是雲華 盆池有鷺窺蘋沫 石版無人掃桂花 江漢欲歸應未得 夜來頻夢赤城霞

方朔家貧未有車 肯從榮利捨樵漁 從公未怪多侵酒 見客唯求轉借書 暫聽松風生意足 偶看溪月世情疎 如鉤得貴非吾事 合向煙波爲五魚

青冥向上玉霄峰 元始先生戴紫蓉 曉案瓊文光洞壑 夜壇香氣惹杉松 閑迎仙客來爲鶴 靜噀靈符去是龍 子細捫心無偃骨 欲隨師去肯相容

春彩融融釋凍塘 日精閑嚥坐巖房 瓊函靜啓從猨覰 金液初開與鶴嘗 八會舊文多搭寫 七真遺語剩思量 不知夢到爲何處 紅藥滿山煙月香

雲侵壞衲重隈肩 不下南峰不記年 池裏羣魚曾受戒 林間孤鶴欲參禪 雞頭竹上開危徑 鴨脚花中擿廢泉 無限吳都堪賞事 何如來此看師眠

名卿風度足杓斜 一舸閑尋二許家 天影曉通金井水 山靈深護玉門沙 空壇禮後銷香母 陰洞緣時觸乳花 盡待于公作廷尉 不須從此便餐霞

輕裁鴨綠任金刀 不怕西風斷野蒿 詶贈既無青玉案 纖華猶欠赤霜袍 煙披怪石難同逸 竹映仙禽未勝高 成後料君無別事 只應酣飲詠離騷

鹿門山下捕魚郎 今向江南作渴羌 無事只陪看藕樣 有錢唯欲買湖光 醉來渾忘移花處 病起空聞焙藥香 何事對君猶有媿 一篷衝雪返華陽

先生清骨葬煙霞 業破孤存孰爲嗟 幾篋詩編分貴位 一林石笋散豪家 兒過舊宅啼楓影 姬繞荒田泣稗花 唯我共君堪便戒 莫將文譽作生涯

高眠可爲要玄纁 鵲尾金爐一世焚 塵外鄉人爲許掾 山中地主是茅君 將收芝菌唯防雪 欲曬圖書不奈雲 若使華陽終臥去 漢家封禪用誰文

已過重陽半月天 琅華千點照寒煙 蘂香亦似浮金靨 花樣還如鏤玉錢 玩影馮妃堪比豔 鍊形蕭史好爭妍 無由擿向牙箱裏 飛上方諸贈列仙

池上低摧病不行 誰教仙魄反層城 陰苔尚有前朝跡 皎月新無昨夜聲 菰米正殘三日料 筠籠休礙九霄程 不知此恨何時盡 遇著雲泉即愴情

協晨宮上啓金扉 詔使先生坐蛻歸 鶴有一聲應是哭 丹無餘粒恐潛飛 煙淒玉笥封雲篆 月慘琪花葬羽衣 腸斷雷平舊遊處 五芝無影草微微

適越遊吳一散仙 銀缾玉柄兩翛然 茅山頂上攜書簏 笠澤心中漾酒船 桐木布溫吟倦後 桃花飯熟醉醒前 謝安四十餘方起 猶自高閑得數年

建安才子太微仙 暫上金臺許二年 形影欲歸溫室樹 夢魂猶傍越溪蓮 空將海月爲京信 尚使樵風送酒船 從此受恩知有處 免爲傖鬼恨吳天

桂陽新命下彤墀 彩服行當欲雪時 登第已聞傳禰賦 問安猶聽講韓詩 竹人臨水迎符節 風母穿雲避信旗 無限湘中悼騷恨 憑君此去謝江蘺

廣亭遙對舊娃宮 竹島蘿溪委曲通 茂苑樓臺低檻外 太湖魚鳥徹池中 蕭疎桂影移茶具 狼籍蘋花上釣筒 爭得共君來此住 便披鶴氅對清風

講殿談餘著賜衣 椰帆卻返舊禪扉 貝多紙上經文動 如意缾中佛爪飛 颶母影邊持戒宿 波神宮裏受齋歸 家山到日將何入 白象新秋十二圍

雲濤萬里最東頭 射馬臺深玉署秋 無限屬城爲躶國 幾多分界是亶州 取經海底開龍藏 誦咒空中散蜃樓 不奈此時貧且病 乘桴直欲伴師遊

傳得三元䭀飯名 大宛聞說有仙卿 分泉過屋舂青稻 拂霧彯衣折紫莖 蒸處不教雙鶴見 服來唯怕五雲生 草堂空坐無飢色 時把金津漱一聲

雙絲絹上爲新樣 連理枝頭是故園 翠浪萬迴同過影 玉沙千處共棲痕 若非足恨佳人魄 即是多情年少魂 應念孤飛爭別宿 蘆花蕭瑟雨黃昏

孤煙曉起初原曲 碎樹微分半浪中 湖後釣筒移夜雨 竹傍眠几側晨風 圖梅帶潤輕霑墨 畫蘚經蒸半失紅 無事有杯持永日 共君惟好隱牆東

江草秋窮似秋半 十角吳牛放江岸 鄰肩抵尾乍依隈 橫去斜奔忽分散 荒陂斷塹無端入 背上時時孤鳥立 日暮相將帶雨歸 田家煙火微茫濕

屋小茅乾雨聲大 自疑身著蓑衣臥 兼似孤舟小泊時 風吹折葦來相佐 我有愁襟無可那 纔成好夢剛驚破 背壁殘燈不及螢 重挑却向燈前坐

九華磬荅寒泉急 十絕幡搖翠微濕 司命旍旌未下來 焚香抱簡凝神立 殘星下照霓襟冷 缺月纔分鶴輪影 空洞靈章發一聲 春來萬壑煙花醒

誰從毫末見參天 又到蒼蒼化石年 萬古清風吹作籟 一條寒溜滴成穿 閑追金帶徒勞恨 靜格朱絲更可憐 幸與野人俱散誕 不煩良匠更雕鐫

詞賦曾誇鸀鳿流 果爲名誤別滄洲 雖蒙靜置疎籠晚 不似閑栖折葦秋 自昔稻粱高鳥畏 至今珪組野人讐 防徽避繳無窮事 好與裁書謝白鷗

風初寥寥月乍滿 杉篁左右供餘清 因君一話故山事 憶鶴互應深溪聲 雲門老森定未起 白閣道士遙相迎 日聞羽檄日夜急 掉臂欲歸巖下行

驚聞遠客訪良夜 扶病起坐綸巾欹 清談白紵思悄悄 玉繩銀漢光離離 三吳煙霧且如此 百越琛賮來何時 林端片月落未落 強慰別情言後期

病學高僧置一牀 披衣纔暇即焚香 閑階雨過苔花潤 小簟風來薤葉涼 南國羽書催部曲 東山毛褐傲羲皇 升平聞道無時節 試問中林亦不妨

新秋霽夜有清境 窮襜病容無佳期 生公把經向石說 而我對月須人爲 獨行獨坐亦獨酌 獨玩獨吟還獨悲 古稱獨坐與獨立 若比羣居終校奇

一夜秋聲入井桐 數枝危綠怕西風 霏霏晚砌煙華上 淅淅疎簾雨氣通 君整輸蹄名未了 我依琴鶴病相攻 到頭江畔從漁事 織作中流萬尺篊

轉缺霜輪上轉遲 好風偏似送佳期 簾斜樹隔情無限 燭暗香殘坐不辭 最愛笙調聞北里 漸看星澹失南箕 何人爲校清涼力 未似初圓欲午時

我憐貞白重寒芳 前後叢生夾小堂 月朵暮開無絕豔 風莖時動有奇香 何慙謝雪清才詠 不羨劉梅貴主妝 更憶幽窗凝一夢 夜來村落有微霜

水國初冬和暖天 南榮方好背陽眠 題詩朝憶復暮憶 見月上弦還下弦 遙爲晚花吟白菊 近炊香稻識紅蓮 何人授我黃金百 買取蘇君負郭田

記室千年翰墨孤 唯君才學似應徐 五丁驅得神功盡 二酉搜來祕檢疎 煬帝帆檣留澤國 淮王牋奏入班書 清詞醉草無因見 但釣寒江半尺鱸

時候頻過小雪天 江南寒色未曾偏 楓汀尚憶逢人別 麥隴唯應欠雉眠 更擬結茅臨水次 偶因行藥到村前 鄰翁意緒相安慰 多說明年是稔年

月樓風殿靜沈沈 披拂霜華訪道林 鳥在寒枝棲影動 人依古堞坐禪深 明時尚阻青雲步 半夜猶追白石吟 自是海邊鷗伴侶 不勞金偈更降心

一片輕帆背夕陽 望三峰拜七真堂 天寒夜漱雲牙淨 雪壞晴梳石髪香 自拂煙霞安筆格 獨開封檢試砂牀 莫言洞府能招隱 會輾飆輪見玉皇

壺中行坐可攜天 何況林間息萬緣 組綬任垂三品石 佩環從落四公泉 丹臺已運陰陽火 碧簡須雕次第仙 想得雷平春色動 五芝煙甲又芊眠

良常應不動移文 金醴從酸亦自醺 桂父舊歌飛絳雪 桐孫新韻倚玄雲 春臨柳谷鶯先覺 曙醮蕪香鶴共聞 珍重雙雙玉條脫 盡憑三島寄羊君

迎春避臘不肯下 欺花凍草還飄然 光填馬窟蓋塞外 勢壓鶴巢偏殿巔 山爐癭節萬狀火 墨突乾衰孤穗煙 君披鶴氅獨自立 何人解道真神仙

菰煙蘆雪是儂鄉 釣線隨身好坐忘 徒愛右軍遺點畫 閑披左氏得膏盲 無因月殿聞移屧 秖有風汀去採香 莫問江邊漁艇子 玉皇看賜羽衣裳

柳疎梅墮少春叢 天遣花神別致功 高處朵稀難避日 動時枝弱易爲風 堪將亂蘂添雲肆 若得千株便雪宮 不待羣芳應有意 等閑桃杏即爭紅

飛櫂參差拂早梅 強欺寒色尚低徊 風憐薄媚留香與 月會深情借豔開 梁殿得非蕭帝瑞 齊宮應是玉兒媒 不知謝客離腸醒 臨水應添萬恨來

謝府殷樓少暇時 又拋清宴入書帷 三千餘歲上下古 八十一家文字奇 冷夢漢臯懷鹿隱 靜憐煙島覺鴻離 知君滿篋前朝事 鳳諾龍奴借與窺

爲愁煙岸老塵囂 扶病呼兒斸翠苕 秖道府中持簡牘 不知林下訪漁樵 花盤小墢晴初壓 葉擁疎籬凍未燒 倚杖徧吟春照午 一池冰段幾多消

藥杯應阻蟹螯香 却乞江邊採捕郎 自是揚雄知郭索 且非何胤敢餦餭 骨清猶似含春靄 沫白還疑帶海霜 強作南朝風雅客 夜來偷醉早梅傍

人吟側景抱凍竹 鶴夢缺月沈枯梧 清澗無波鹿無魄 白雲有根虬有鬚 雲虬澗鹿真逸調 刀名錐利非良圖 不然快作燕市飲 笑撫肉枅眠酒壚

故城邊有賣花翁 水曲舟輕去盡通 十畝芳菲爲舊業 一家煙雨是元功 閑添藥品年年別 笑指生涯樹樹紅 若要見春歸處所 不過攜手問東風

紫府真人餉露囊 猗蘭燈燭未熒煌 丹華乞曙先侵日 金焰欺寒却照霜 誰與佳名從海曲 秖應芳裔出河陽 那堪謝氏庭前見 一段清香染郄郎

到春猶作九秋鮮 應是親封白帝煙 良玉有漿須讓味 明珠無纇亦羞圓 堪居漢苑霜梨上 合在仙家火棗前 珍重更過三十子 不堪分付野人邊

或偃虛齋或在公 藹然林下昔賢風 庭前有蜨爭煙蘂 簾外無人報水筒 行藥不離深幌底 寄書多向遠山中 西園夜燭偏堪憶 曾爲題詩刻半紅

嬾移金翠傍簷楹 斜倚芳叢舊態生 唯奈瘴煙籠飲啄 可堪春雨滯飛鳴 鴛鴦水畔迴頭羨 荳蔻圖前舉眼驚 爭得鷓鴣來伴著 不妨還校有心情

三清今日聚靈官 玉刺齊抽謁廣寒 執蓋冒花香寂歷 侍晨交佩響闌珊 將排鳳節分階易 欲校龍書下筆難 唯有世塵中小兆 夜來心拜七星壇

六分春色一分休 滿眼東波盡是愁 花匠凝寒應束手 酒龍多病尚垂頭 無窮嬾惰齊中散 有底機謀敵右侯 見織短篷裁小檝 拿煙閑弄箇漁舟

日華風蕙正交光 羯末相攜籍草塘 佳酒旋傾醽醁嫩 短船閑弄木蘭香 煙絲鳥拂來縈帶 蘂榼人收去約簧 今日好爲聯句會 不成剛爲欠檀郎

小謝輕埃日日飛 城邊江上阻春暉 雖愁野岸花房凍 還得山家藥笋肥 雙屐著頻看齒折 敗裘披苦見毛稀 比鄰釣叟無塵事 灑笠鳴蓑夜半歸

野園煙裏自幽尋 嫩甲香蕤引漸深 行歇每依鵶舅影 挑頻時見鼠姑心 凌風藹彩初攜籠 帶露虛疎或貯襟 欲助春盤還愛否 不妨蕭灑似家林

共尋花思極飛騰 病帶春寒去未能 煙徑水涯多好鳥 竹牀蒲椅但高僧 須知日富爲神授 秖有家貧免盜憎 除却數函圖籍外 更將何事結良朋

新春旒扆御翬軒 海內初傳渙汗恩 秦獄已收爲厲氣 瘴江初返未招魂 英材盡作龍蛇蟄 戰地多成虎豹村 除却數般傷痛外 不知何事及王孫

擣成霜粒細鱗鱗 知作愁吟喜見分 向日乍驚新繭色 臨風時辨白萍文 好將花下承金粉 堪送天邊詠碧雲 見倚小窗親襞染 盡圖春色寄夫君

氣和靈府漸氤氳 酒有賢人藥有君 七字篇章看月得 百勞言語傍花聞 閑尋古寺消晴日 最憶深溪枕夜雲 早晚共搖孤艇去 紫屏風外碧波文

早雲纔破漏春陽 野客晨興喜又忙 自與酌量煎藥水 別教安置曬書牀 依方釀酒愁遲去 借樣裁巾怕索將 唯待數般幽事了 不妨還入少年場

江干古渡傷離情 斷山零落春潮平 東風料峭客帆遠 落葉夕陽天際明 戰舸昔浮千騎去 釣舟今載一翁輕 可憐宋帝籌帷處 蒼翠無煙草自生

秋來頻上向吳亭 每上思歸意剩生 廢苑池臺煙裏色 夜村蓑笠雨中聲 汀洲月下菱船疾 楊柳風高酒斾輕 君住松江多少日 爲嘗鱸鱠與蓴羹

山翁曾約舊交歡 須拂侯門側注冠 月在石頭搖戍角 風生江口亞帆竿 閑隨野醉溪聲鬧 獨伴清譚曉色殘 待取新秋歸更好 九華蒼翠入樓寒

梁鴻夫婦欲雙飛 細雨輕寒拂雉衣 初下雪窗因眷戀 次乘煙幰奈光輝 參差扇影分華月 斷續簫聲落翠微 見說春風偏有賀 露花千朵照庭闈

誰與春江上信魚 可憐霜刃截來初 鱗隳似撤騷人屋 腹斷疑傷遠客書 避網幾跳山影破 逆風曾蹙浪花虛 今朝最是家童喜 免泥荒畦掇野蔬

鏤楣消落濯春雨 蒼翠無言空斷崖 草碧未能忘帝女 燕輕猶自識宮釵 江山祗有愁容在 劒珮應和媿色埋 賴在伍員騷思少 吳王纔免似荆懷

連延花蔓映風廊 岸幘披襟到竹房 居士祗今開梵處 先生曾是草玄堂 清尊林下看香印 遠岫窗中挂鉢囊 今日有情消未得 欲將名理問思光

霞骨堅來玉自愁 琢成飛燕古釵頭 澄沙脆弱聞應伏 青鐵沈埋見亦羞 最稱風亭批碧簡 好將雲竇漬寒流 君能把贈閑吟客 徧寫江南物象酬

直應天授與詩情 百詠唯消一日成 去把彩毫揮下國 歸參黃綬別春卿 閑窺碧落懷煙霧 暫向金庭隱姓名 珍重興公徒有賦 石梁深處是君行

春龍爭地養檀欒 況是雙林雨後看 迸出似毫當垤㙞 孤生如恨倚欄干 凌虛勢欲齊金剎 折贈光宜照玉盤 更得錦苞零落後 粉環高下挶煙寒

倚牆當戶自橫陳 致得貧家似不貧 外布芳菲雖笑日 中含芒刺欲傷人 清香往往生遙吹 狂蔓看看及四鄰 遇有客來堪玩處 一端晴綺照煙新

空王初受逞神功 四鉢須臾現一重 持次想添香積飯 覆時應帶步羅鍾 光寒好照金毛鹿 響靜堪降白耳龍 從此寶函香裏見 不須西去詣靈峰

雨多青合是垣衣 一幅蠻牋夜欵扉 蕙帶又聞寬沈約 茅齋猶自憶王微 方靈祗在君臣正 篆古須拋點畫肥 除却伴談秋水外 野鷗何處更忘機

遲於春日好於秋 野客相攜上釣舟 經略彴時冠暫亞 佩笭箵後帶頻搊 蒹葭鷺起波搖笠 村落蠶眠樹挂鉤 料得祗君能愛此 不爭煙水似封侯

烏飯新炊芼臛香 道家齋日以爲常 月苗杯舉存三洞 雲蘂函開叩九章 一掬陽泉堪作雨 數銖秋石欲成霜 可中值著雷平信 爲覓閑眠苦竹牀

遠窗浮檻亦成年 幾伴楊公白晝筵 日暖煙花曾撲地 氣浮星象却歸天 閑將水石侵軍壘 醉引笙歌上釣船 無限恩波猶在目 東風吹起細漪漣

柿陰成列藥花空 却憶桐江下釣筒 亦以魚蝦供熟鷺 近緣櫻笋識鄰翁 閑分酒劑多還少 自記書籤白間紅 更愛夜來風月好 轉思玄度對支公

藥味多從遠客齎 旋添花圃旋成畦 三椏舊種根應異 九節初移葉尚低 山莢便和幽澗石 水芝須帶本池泥 從今直到清秋日 又有香苗幾番齊

淨名無語示清羸 藥草搜來喻更微 一雨一風皆遂性 花開花落盡忘機 教疏兔鏤金弦亂 自擁龍芻紫汞肥 莫怪獨親幽圃坐 病容銷盡欲依歸

幾降真官授隱書 洛公曾到夢中無 眉間入靜三辰影 肘後通靈五嶽圖 北洞樹形如曲蓋 東凹山色入薰爐 金墟福地能容否 願作岡前蔣負芻

火景應難到洞宮 蕭閑堂冷任天風 談玄麈尾拋雲底 服散龍胎在酒中 有路還將赤城接 無泉不共紫河通 奇編早晚教傳授 免以神仙問葛洪

終日焚香禮洞雲 更思琪樹轉勞神 曾尋下泊常經月 不到中峰又累春 仙道最高黃玉籙 暑天偏稱白綸巾 清齋若見茅司命 乞取朱兒十二斤

截得篔簹冷似龍 翠光橫在暑天中 堪臨薤簟閑憑月 好向松窗臥跂風 持贈敢齊青玉案 醉吟偏稱碧荷筒 添君雅具教多著 爲著西齋譜一通

簷外青陽有二梅 折來堪下凍醪杯 高杉自欲生龍腦 小弁誰能寄鹿胎 麗事肯教饒沈謝 談微何必減宗雷 還聞擬結東林社 爭奈淵明醉不來

忽憶高僧坐夏堂 厭泉聲鬧笑雲忙 山重海澹懷中印 月冷風微宿上方 病後書求嵩少藥 定迴衣染貝多香 何時更問逍遙義 五粒松陰半石牀

旋屈金鉤劈翠筠 手中盤作釣魚輪 忘情不效孤醒客 有意閑窺百丈鱗 雨似輕埃時一起 雲如高蓋強相親 任他華轂低頭笑 此地終無覆敗人

曾招漁侶下清潯 獨繭初隨一錘深 細輾煙華無轍跡 靜含風力有車音 相呼野飯依芳草 迭和山歌逗遠林 得失任渠但取樂 不曾生箇是非心

病來縣著脆緡絲 獨喜高情爲我持 數幅尚凝煙雨態 三篇能賦蕙蘭詞 雲深石靜閑眠穩 月上江平放溜遲 第一莫教諳此境 倚天功業待君爲

風清地古帶前朝 遺事紛紛未寂寥 三泖涼波魚蕝動 五茸春草雉媒嬌 雲藏野寺分金剎 月在江樓倚玉簫 不用懷歸忘此景 吳王看即奉弓招

蟬雀參差在扇紗 竹襟輕利籜冠斜 壚中有酒文園會 琴上無弦靖節家 芝畹煙霞全覆穗 橘洲風浪半浮花 閑思兩地忘名者 不信人間髪解華

祗於池曲象山幽 便是瀟湘浸石樓 斜拂芡盤輕鶩下 細穿菱線小鯢遊 閑開茗焙嘗須徧 醉撥書帷臥始休 莫道仙家無好爵 方諸還拜碧琳侯

春盡之官直到秋 嶺雲深處凭瀧樓 居人愛近沈珠浦 候吏多來拾翠洲 賨稅盡應輸紫貝 蠻童多學佩金鉤 知君不戀南枝久 拋却經冬白罽裘

鼎成仙馭入崆峒 百世猶傳至道風 暫應青詞爲穴鳳 却思丹徼伴冥鴻 金公的的生爐際 瓊刃時時到夢中 預恐浮山歸有日 載將雲室十洲東

明時非罪謫何偏 鵩鳥巢南更數千 酒滿椰杯消毒霧 風隨蕉葉下瀧船 人多藥戶生狂蠱 吏有珠官出俸錢 祗以直誠天自信 不勞詩句詠貪泉

峰抱池光曲岸平 月臨虛檻夜何清 僧穿小檜纔分影 魚擲高荷漸有聲 因憶故山吟易苦 各橫秋簟夢難成 周顒不用裁書勸 自得涼天證道情

海鶴飄飄韻莫儕 在公猶與俗情乖 初呈酒務求專判 合禱山祠請自差 永夜譚玄侵罔象 一生交態忘形骸 憐君醉墨風流甚 幾度題詩小謝齋

洛生閑詠正抽毫 忽傍旌旗著戰袍 檄下連營皆破膽 劒離孤匣欲吹毛 清秋月色臨軍壘 半夜淮聲入賊壕 除却征南爲上將 平徐功業更誰高

曾見凌風上赤霄 盡將華藻赴嘉招 城連虎踞山圖麗 路入龍編海舶遙 江客漁歌衝白荇 野禽人語映紅蕉 庭中必有君遷樹 莫向空臺望漢朝

曾說山棲欲去尋 豈知霜骨葬寒林 常依淨住師冥目 兼事容成學算心 逋客預齋還梵唱 老猨窺祭亦悲吟 唯君獨在江雲外 誰誄孤貞置峴岑

秋早相逢待得春 崇蘭清露小山雲 寒花獨自愁中見 曙角多同醒後聞 釣具每隨輕舸去 詩題閑上小樓分 重思醉墨縱橫甚 書破羊欣白練裙

五葉初成椵樹陰 紫團峰外即雞林 名參鬼蓋須難見 材似人形不可尋 品第已聞升碧簡 攜持應合重黃金 殷勤潤取相如肺 封禪書成動帝心

每值江南日落春 十年詩酒愛逢君 芙蓉湖上吟船倚 翡翠巖前醉馬分 祗有汀洲連舊業 豈無章疏動遺文 猶憐未卜佳城處 更斸要離冢畔雲

水繞蒼山固護來 當時盤踞實雄才 周郎計策清宵定 曹氏樓船白晝灰 五十八年爭虎視 三千餘騎騁龍媒 何如今日家天下 閶闔門臨萬國開

大小三峰次九華 靈蹤今盡屬何家 漢時仙上雲巔鶴 蜀地春開洞底花 閑傍積嵐尋瀑眼 便凌殘雪探芝芽 年來已奉黃庭教 夕鍊腥魂曉吸霞

曾向人間拜節旄 乍疑因夢到仙曹 身輕曳羽霞襟狹 髻聳峨煙鹿幘高 山暖不葷峰上薤 水寒仍落洞中桃 從聞此日搜奇話 轉覺魂飛夜夜勞

荒庭古樹只獨倚 敗蟬殘蛩苦相仍 雖然詩膽大如斗 爭奈愁腸牽似繩 短燭初添蕙幌影 微風漸折蕉衣稜 安得彎弓似明月 快箭拂下西飛鵬

病容愁思苦相兼 清鏡無形未我嫌 貪廣異蔬行徑窄 故求偏藥出錢添 同人散後休賒酒 雙燕辭來始下簾 更有是非齊未得 重憑詹尹拂龜占

雲似無心水似閑 忽思名在貢書間 煙霞鹿弁聊懸著 隣里漁舠暫解還 文章病來猶滿篋 藥苗衰後即離山 廣寒宮樹枝多少 風送高低便可攀

心似孤雲任所之 世塵中更有誰知 愁尋冷落驚雙鬢 病得清涼減四支 懷舊藥溪終獨往 宿枯杉寺已頻期 兼須爲月求高處 即是霜輪殺滿時

帆檝衣裳盡釣徒 往來蹤跡遍三吳 閑中展卷興亡小 醉後題詩點畫麤 松島伴譚多道氣 竹窗孤夢豈良圖 還須待致昇平了 即往扁舟放五湖

聲利從來解破除 秋灘唯憶下桐廬 鸕鷀陣合殘陽少 蜻蛚吟高冷雨疎 辯伏南華論指指 才非玄晏借書書 當時任使真堪笑 波上三年學炙魚

朝市山林隱一般 却歸那減臥雲懽 墮階紅葉誰收得 半盎清醪客酹乾 玉笈詩成吟處曉 金沙泉落夢中寒 真仙若降如相問 曾步星罡繞醮壇

童初真府召爲郎 君與抽毫刻便房 亦謂神仙同許郭 不妨才力似班揚 比於黃絹詞尤妙 酬以霜縑價未當 唯我有文無賣處 筆鋒銷盡墨池荒

芭蕉霜後石欄荒 林下無人閉竹房 經抄未成拋素几 錫環應撼過寒塘 蒲團爲拂浮埃散 茶器空懷碧餑香 早晚却還宗炳社 夜深風雪對禪牀

筆陣初臨夜正清 擊銅遙認小金鉦 飛觥壯若遊燕市 覓句難於下趙城 隔嶺故人因會憶 傍簷棲鳥帶吟驚 梁王座上多詞客 五韻甘心第七成

不知天隱在何鄉 且欲煙霞跡暫雙 鶴廟未能齊月馭 鹿門聊擬竝雲窗 蘚銜荒磴移桑屐 花浸春醪挹石缸 莫惜查頭容釣伴 也應東印有餘江

經苑初成墨沼開 何人林下肯尋來 若非宗測圖山後 即是韓康賣藥迴 溪籟自吟朱鷺曲 沙雲還作白鷗媒 唯應地主公田熟 時送君家麴糵材

逐日生涯敢計冬 可嗟寒事落然空 窗憐返照緣書小 庭喜新霜爲橘紅 衰柳尚能和月動 敗蘭猶擬倩煙籠 不知海上今清淺 試與飛書問洛公

山寒偏是曉來多 況值禪窗雪氣和 病客功夫經未演 故人書信納新磨 閑臨靜案修茶品 獨傍深溪記藥科 從此逍遙知有地 更乘清月伴君過

見說身輕鶴不如 石房無侶共雲居 清晨自削靈香柹 獨夜空吟碧落書 十洞飛精應徧吸 一簪秋髪未曾梳 知君便入懸珠會 早晚東騎白鯉魚

各將寒調觸詩情 旋見微澌入硯生 霜月滿庭人暫起 汀洲半夜雁初驚 三秋每爲仙題想 一日多因累句傾 千里建康衰草外 含毫誰是憶昭明

何事輕舟近臘回 茅家兄弟欲歸來 封題玉洞虛無奏 點檢霜壇沆瀣杯 雲肆先生分氣調 山圖公子愛詞才 殷勤爲向東鄉薦 灑掃含真雪後臺

一函迢遞過東瀛 祗爲先生處乞銘 已得雄詞封靜檢 却懷孤影在禪庭 春過異國人應寫 夜讀滄洲怪亦聽 遙想勒成新塔下 盡望空碧禮文星

不必探幽上鬱岡 公齋吟嘯亦何妨 唯求薏苡供僧食 別著氍毹待客牀 春近帶煙分短蕙 曉來衝雪撼疎篁 餘杭山酒猶封在 遙囑高人未肯嘗

已上星津八月槎 文通猶自學丹砂 仙經寫得空三洞 隱士招來別九華 靜對真圖呼綠齒 偶開神室問黃芽 方諸更是憐才子 錫賚於君合有差

名價皆酬百萬餘 尚憐方丈講玄虛 西都賓問曾成賦 東海人求近著書 茅洞煙霞侵寤寐 檀溪風月挂樵漁 清朝還要廷臣在 兩地寧容便結廬

應緣南國盡南宗 欲訪靈溪路暗通 歸思不離雙闕下 去程猶在四明東 銅缾淨貯桃花雨 金策閑搖麥穗風 若戀吾君先拜疏 爲論台嶽未封公

天台一萬八千丈 師在浮雲端掩扉 永夜祗知星斗大 深秋猶見海山微 風前幾降青毛節 雪後應披白羽衣 南望煙霞空再拜 欲將飛魄問靈威

微微春色染林塘 親撥煙霞坐澗房 陰洞雪膠知未入 濁醪風破的偷嘗 芝臺曉用金鐺煮 星度閑將玉鉿量 幾遍侍晨官欲降 曙壇先起獨焚香

眉毫霜細欲垂肩 自說初棲海嶽年 萬壑煙霞秋後到 一林風雨夜深禪 時翻貝葉添新藏 間插松枝護小泉 好是清冬無外事 匡林齋罷向陽眠

威輦高懸度世名 至今仙裔作公卿 將隨羽節朝珠闕 曾佩魚符管赤城 雲凍尚含孤石色 雪乾猶墮古松聲 應知四扇靈方在 待取歸時綠髪生

高抱相逢各絕塵 水經山疏不離身 才情未擬湯從事 玄解猶嫌竺道人 霞染洞泉渾變紫 雪披江樹半和春 誰憐故國無生計 唯種南塘二畝芹

三逕風霜若利刀 襜褕吹斷罥蓬蒿 病中祗自悲龍具 世上何人識羽袍 狐貉近懷珠履貴 薜蘿遙羨白巾高 陳王輕煖如相遺 免致衰荷效廣騷

勝華通子共悲辛 荒逕今爲舊宅鄰 一代交遊非不貴 五湖風月合教貧 魂應絕地爲才鬼 名與遺編在史臣 聞道平生多愛石 至今猶泣洞庭人

忽辭明主事真君 直取姜巴路入雲 龍篆拜時輕誥命 霓襟披後小玄纁 峰前北帝三元會 石上東卿九錫文 應笑世間名利火 等閑靈府剩先焚

一夜圓吭絕不鳴 八公虛道得千齡 方添上客雲眠思 忽伴中仙劒解形 但掩叢毛穿古堞 永留寒影在空屏 君才幸自清如水 更向芝田爲刻銘

何事神超入杳冥 不騎孤鶴上三清 多應白簡迎將去 即是朱陵鍊更生 藥奠肯同椒醑味 雲謠空替薤歌聲 武皇徒有飄飄思 誰問山中宰相名

共是虛皇簡上仙 清詞如羽欲飄然 登山凡著幾緉屐 破浪欲乘千里船 遠夢只留丹井畔 閑吟多在酒旗前 誰知海上無名者 只記漁歌不記年

王謝遺蹤玉籍仙 三年閑上鄂君船 詩懷白閣僧吟苦 俸買青田鶴價偏 行次野楓臨遠水 醉中衰菊臥涼煙 芙蓉散盡西歸去 唯有山陰九萬牋

風雅先生去一麾 過庭才子趣歸期 讓王門外開帆葉 義帝城中望戟支 郢路漸寒飄雪遠 湘波初暖漲雲遲 靈均精魄如能問 又得千年賈傅詞

綺席風開照露晴 祗將茶荈代雲觥 繁弦似玉紛紛碎 佳妓如鴻一一驚 毫健幾多飛藻客 羽寒寥落映花鶯 幽人獨自西窗晚 閑凭香檉反照明

老思東極舊巖扉 却待秋風泛舶歸 曉梵陽烏當石磬 夜禪陰火照田衣 見翻經論多盈篋 親植杉松大幾圍 遙想到時思魏闕 只應遙拜望斜暉

一陣西風起浪花 繞欄杆下散瑤華 高窗曲檻仙侯府 臥葦荒芹白鳥家 孤島待寒凝片月 遠山終日送餘霞 若知方外還如此 不要秋乘上海槎

北走南征象我曹 天涯迢遞翼應勞 似悲邊雪音猶苦 初背岳雲行未高 月島聚栖防暗繳 風灘斜起避驚濤 時人不問隨陽意 空拾欄邊翡翠毛

松逕隈雲到靜堂 杏花臨澗水流香 身從亂後全家隱 日校人間一倍長 金籙漸加新品秩 玉皇偏賜羽衣裳 何如聖代彈冠出 方朔曾爲漢侍郎

越谿自古好風煙 盜束兵纏已半年 訪戴客愁隨水遠 浣紗人泣共埃捐 臨焦賴灑王師雨 欲墮重登刺史天 早晚山川盡如故 清吟閑上鄂君船

風雨教春處處傷 一宵雲盡見滄浪 全無片燭侵光彩 只有清灘助雪霜 煙蔽櫂歌歸浦潊 露將花影到衣裳 却嫌殷浩南樓夕 一帶秋聲入恨長

學餌霜茸骨未輕 每逢真夕夢還清 丁寧獨受金妃約 許與親題玉篆名 月苦撼殘臨水珮 風微飄斷繫雲纓 須臾枕上桐窗曉 露壓千枝滴滴聲

橘齋風露已清餘 東郭先生病未除 孤枕易爲蛩破夢 短簷難得燕傳書 廣雲披日君應近 倒影裁花我尚疎 唯羨羽人襟似水 平持旄節步空虛

平波落月吟閑景 暗幌浮煙思起人 清露曉垂花謝半 遠風微動蕙抽新 城荒上處樵童小 石蘚分來宿鷺馴 晴寺野尋同去好 古碑苔字細書勻

尋疑天意喪斯文 故選茅峰寄白雲 酒後只留滄海客 香前唯見紫陽君 近年已絕詩書癖 今日兼將筆硯焚 爲有此身猶苦患 不知何者是玄纁

桂枝新下月中仙 學海詞鋒譽藹然 文陣已推忠信甲 窮波猶認孝廉船 清標稱住羊車上 俗韻慚居鶴氅前 共許逢蒙快弓箭 再穿楊葉在明年

疎野林亭震澤西 朗吟閑步喜相攜 時時風折蘆花亂 處處霜摧稻穗低 百本敗荷魚不動 一枝寒菊蝶空迷 今朝偶得高陽伴 從放山翁醉似泥

鳳麟膠盡夜如何 共歎先生劒解多 幾度弔來唯白鶴 此時乘去必青騾 圖中含景隨殘照 琴裏流泉寄逝波 惆悵真靈又空返 玉書誰授紫微歌

雪彩冰姿號女華 寄身多是地仙家 有時南國和霜立 幾處東籬伴月斜 謝客瓊枝空貯恨 袁郎金鈿不成誇 自知終古清香在 更出梅粧弄晚霞

池塘蕭索掩空籠 玉樹同嗟一土中 莎徑罷鳴唯泣露 松軒休舞但悲風 丹臺舊氅難重緝 紫府新書豈更通 雲減霧消無處問 只留華髪與衰翁

豈有頭風筆下痊 浪成蠻語向初筵 蘭亭舊趾雖曾見 柯笛遺音更不傳 照曜文星吳分野 留連花月晉名賢 相逢只恨相知晚 一曲驪歌又幾年

才子襟期本上清 陸雲家鸖伴閑情 猶憐反顧五六里 何意忽歸十二城 露滴誰聞高葉墜 月沈休藉半階明 人聞華表堪留語 剩向秋風寄一聲

直欲裁詩問杳冥 豈教靈化亦浮生 風林月動疑留魄 沙島香愁似蘊情 雪骨夜封蒼蘚冷 練衣寒在碧塘輕 人間飛去猶堪恨 況是泉臺遠玉京

澤國春來少遇晴 有花開日且飛觥 王戎似電休推病 周顗纔醒衆却驚 芳景漸濃偏屬酒 煖風初暢欲調鶯 知君不肯然官燭 爭得華筵徹夜明

高掛吳帆喜動容 問安歸去指湘峯 懸魚庭內芝蘭秀 馭鶴門前薜荔封 紅斾正憐棠影茂 綵衣偏帶桂香濃 臨岐獨有霑襟戀 南巷當年共化龍

師來一世恣經行 却泛滄波問去程 心靜已能防渴鹿 鼙喧時爲駭長鯨 禪林幾結金桃重 梵室重修鐵瓦輕 料得還鄉無別利 只應先見日華生

憶昔爲兒逐我兄 曾拋竹馬拜先生 書齋已換當時主 詩壁空題故友名 豈是爭權留怨敵 可憐當路盡公卿 柴扉草屋無人問 猶向荒田責地征

斜漢銀瀾一夜東 飄飄何處五雲中 空留華表千年約 纔畢丹爐九轉功 形蛻遠山孤壙月 影寒深院曉松風 門人不覩飛昇去 猶與浮生哭恨同

白豔輕明帶露痕 始知佳色重難羣 終朝疑笑梁王雪 盡日慵飛蜀帝魂 燕雨似翻瑤渚浪 雁風疑卷玉綃紋 瓊妃若會寬裁剪 堪作蟾宮夜舞裙

自憐旅舍亦酣歌 世路無機奈爾何 霄漢逼來心不動 鬢毛白盡興猶多 殘陽暫照鄉關近 遠鳥因投嶽廟過 閑得此身歸未得 磬聲深夏隔煙蘿

華下支離已隔河 又來此地避干戈 山田漸廣猨時到 邨舍新添燕亦多 丹桂石楠宜並長 秦雲楚雨暗相和 兒童栗熟迷歸路 歸得仍隨牧豎歌

西北鄉關近帝京 煙塵一片正傷情 愁看地色連空色 靜聽歌聲似哭聲 紅蓼滿邨人不在 青山遶檻路難平 從他煙棹更南去 休向津頭問去程

全家與我戀孤岑 蹋得蒼苔一徑深 逃難人多分隙地 放生麋大出寒林 名應不朽輕仙骨 理到忘機近佛心 昨夜前溪驟雷雨 晚晴閑步數峰吟

靈一心傳清塞心 可公吟後礎公吟 近來雅道相親少 惟仰吾師所得深 好句未停無暇日 舊山歸老有東林 冷曹孤宦甘寥落 多謝攜筇數訪尋

紅葉黃花秋景寬 醉吟朝夕在樊川 却嫌今日登山俗 且共高僧對榻眠 別畫長懷吳寺壁 宜茶偏賞霅溪泉 歸來童穉爭相笑 何事無人與酒船

家山牢落戰塵西 匹馬偷歸路已迷 塚上卷旗人簇立 花邊移寨鳥驚啼 本來薄俗輕文字 却致中原動鼓鼙 將取一壺閑日月 長歌深入武陵溪

病來猶強引雛行 力上東原欲試耕 幾處馬嘶春麥長 一川人喜雪峰晴 閑知有味心難肯 道貴謀安迹易平 陶令若能兼不飲 無弦琴亦是沽名

宦遊蕭索爲無能 移住中條最上層 得劒乍如添健僕 亡書久似失良朋 燕昭不是空憐馬 支遁何妨亦愛鷹 自此致身繩檢外 肯教世路日兢兢

閑身事少只題詩 五十今來覺陡衰 清秩偶叨非養望 丹方頻試更堪疑 髭鬚強染三分折 弦管遙聽一半悲 漉酒有巾無黍釀 負他黃菊滿東籬

得見明時下壽身 須甘歲酒更移巡 生情暗結千重恨 寒勢常欺一半春 文武輕銷丹竈火 市朝偏貴黑頭人 自傷衰颯慵開鏡 擬與兒童別寫真

籜冠新帶步池塘 逸韻偏宜夏景長 扶起綠荷承早露 驚迴白鳥入殘陽 久無書去干時貴 時有僧來自故鄉 不用名山訪真訣 退休便是養生方

詩人自古恨難窮 暮節登臨且喜同 四望交親兵亂後 一川風物笛聲中 菊殘深處迴幽蝶 陂動晴光下早鴻 明日更期來此醉 不堪寂寞對衰翁

爭名豈在更搜奇 不朽纔消一句詩 窮辱未甘英氣阻 乖疎還有正人知 荷香浥露侵衣潤 松影和風傍枕移 只此共棲塵外境 無妨亦戀好文時

亂後燒殘數架書 峰前猶自戀吾廬 忘機漸喜逢人少 覽鏡空憐待鶴疎 孤嶼池痕春漲滿 小闌花韻午晴初 酣歌自適逃名久 不必門多長者車

重陽未到已登臨 探得黃花且獨斟 客舍喜逢連日雨 家山似響隔河砧 亂來已失耕桑計 病後休論濟活心 自賀逢時能自棄 歸鞭唯拍馬韉吟

白菊初開臥內明 聞君相訪病身輕 樽前且撥傷心事 谿上還隨覓句行 幽鶴傍人疑舊識 殘蟬向日噪新晴 擬將寂寞同留住 且勸康時立大名

紫鳳朝銜五色書 陽春忽布網羅除 已將心變寒灰後 豈料光生腐草餘 建水風煙收客淚 杜陵花燭夢郊居 勞君故有詩相贈 欲報瓊瑤愧不如

天南行李半波濤 灘樹枝枝拂戲猱 初著藍衫從遠嶠 乍辭雲署泊輕艘 山村象踏桄榔葉 海外人收翡翠毛 名宦兩成歸舊隱 徧尋親友興何饒

身沒南荒雨露賒 朱門空鎖舊繁華 池塘鑿就方通水 桃杏栽成未見花 異代圖書藏幾篋 傾城羅綺散誰家 昔年埏埴生靈地 今日生人爲歎嗟

獵獵旗幡過大荒 敕書猶帶御烟香 滹沱河凍軍迴探 邏逤城孤雁著行 遠寨風狂移帳幕 平沙日晚臥牛羊 早終冊禮朝天闕 莫遣虬髭染塞霜

潭心烟霧破斜暉 殷殷雷聲隔翠微 崖蹙盤渦翻蜃窟 灘吹白石上漁磯 陵風舴艋謳啞去 出水鸕鷀薄泊飛 秋霽更誰同此望 遠鐘時見一僧歸

明家不要買山錢 施作清池種白蓮 松檜老依雲外地 樓臺深鎖洞中天 風經絕頂迴疎雨 石倚危屏挂落泉 欲結茅菴伴師住 肯饒多少薜蘿煙

故鄉歸路隔高雷 見說年來事可哀 村落日中眠虎豹 田園雨後長蒿萊 海隅久已無春色 地底真成有劫灰 荆棘滿山行不得 不知當日是誰栽

帶露含煙處處垂 綻黃搖綠嫩參差 長堤未見風飄絮 廣陌初憐日映絲 斜傍畫筵偷舞態 低臨粧閣學愁眉 離亭不放到春暮 折盡拂簷千萬枝

身非絕粒本清羸 束挂仙經杖一枝 落葉獨尋流水去 深山長與白雲期 樹臨丹竈寒花疾 壇近清嵐夜月遲 樵客若能隨洞裏 迴歸人世始應悲

花木閑門苔蘚生 滻川特去得吟情 病來久絕洞庭信 年長卻思廬岳耕 落日獨歸林下宿 暮雲多遶水邊行 干時退出長如此 頻愧相憂道姓名

萬里沙西寇已平 犬羊羣外築空城 分營夜火燒雲遠 校獵秋鵰掠草輕 秦將力隨胡馬竭 蕃河流入漢家清 羌戎不識干戈老 須賀當時聖主明

高樓懷古動悲歌 鸛雀今無野燕過 樹隔五陵秋色早 水連三晉夕陽多 漁人遺火成寒燒 牧笛吹風起夜波 十載重來值搖落 天涯歸計欲如何

自說安貧歸未得 竹邊門掩小池冰 典琴賒酒吟過寺 送客思鄉上灞陵 待月夜留煙島客 憶雲閑訪翠微僧 幾時獻了相如賦 共向嵩山採茯苓

自說年深別石橋 遍遊靈跡熟南朝 已知世路皆虛幻 不覺空門是寂寥 滄海附船浮浪久 碧山尋塔上雲遙 如今竹院藏衰老 一點寒燈弟子燒

誰家煙徑長莓苔 金碧虛欄竹上開 流水遠分山色斷 清猨時帶角聲來 六朝明月唯詩在 三楚空山有鴈迴 達理始應盡惆悵 僧閑應得話天台

七松亭上望秦川 高鳥閑雲滿目前 已比子真耕谷口 豈同陶令臥江邊 臨崖把卷驚迴燒 掃石留僧聽遠泉 明月影中宮漏近 珮聲應宿使朝天

溪疊雲深轉谷遲 暝投孤店草蟲悲 愁連遠水波濤夜 夢斷空山雨雹時 邊海故園荒後買 入關玄髪夜來衰 東歸未必勝羈旅 況是東歸未有期

二轉郎曹自勉旃 莎階吟步想前賢 不如何遜無佳句 若比馮唐是壯年 捧制名題黃紙尾 約僧心在白雲邊 乳毛松雪春來好 直夜清閑且學禪

昔年山下結茅茨 村落重來野徑移 樵客相逢悲往事 林僧閑坐問歸期 異藤遍樹無空處 幽草緣溪少歇時 此景一拋吟欲老 可能文字聖朝知

崑崙凝想最高峰 王母來乘五色龍 歌聽紫鸞猶縹緲 語來青鳥許從容 風迴水落三清月 漏苦霜傳五夜鐘 樹影悠悠花悄悄 若聞簫管是行蹤

鼇岫雲低太一壇 武皇齋潔不勝懽 長生碧字期親署 延壽丹泉許細看 劒佩有聲宮樹靜 星河無影禁花寒 秋風褭褭月朗朗 玉女清歌一夜闌

樹入天台石路新 雲和草靜迥無塵 煙霞不省生前事 水木空疑夢後身 往往雞鳴巖下月 時時犬吠洞中春 不知此地歸何處 須就桃源問主人

天和樹色靄蒼蒼 霞重嵐深路渺茫 雲實滿山無鳥雀 水聲沿澗有笙簧 碧沙洞裏乾坤別 紅樹枝前日月長 願得花間有人出 免令仙犬吠劉郎

殷勤相送出天台 仙境那能却再來 雲液每歸須強飲 玉書無事莫頻開 花當洞口應長在 水到人間定不迴 惆悵溪頭從此別 碧山明月閉蒼苔

不將清瑟理霓裳 塵夢那知鶴夢長 洞裏有天春寂寂 人間無路月茫茫 玉沙瑤草連溪碧 流水桃花滿澗香 曉露風燈零落盡 此生無處訪劉郎

再到天台訪玉真 青苔白石已成塵 笙歌冥寞閑深洞 雲鶴蕭條絕舊隣 草樹總非前度色 煙霞不似昔年春 桃花流水依然在 不見當時勸酒人

北斗佳人雙淚流 眼穿腸斷爲牽牛 封題錦字凝新恨 拋擲金梭織舊愁 桂樹三春煙漠漠 銀河一水夜悠悠 欲將心向仙郎說 借問榆花早晚秋

好風吹樹杏花香 花下真人道姓王 大篆龍蛇隨筆札 小天星斗滿衣裳 閑拋南極歸期晚 笑指東溟飲興長 要喚麻姑同一醉 使人沽酒向餘杭

九點秋煙黛色空 綠華歸思頗無窮 每悲馭鶴身難任 長恨臨霞語未終 河影暗吹雲夢月 花聲閑落洞庭風 藍絲重勒金條脫 留與人間許侍中

桑葉扶疎閉日華 穆王邀命宴流霞 霓旌著地雲初駐 金奏掀天月欲斜 歌咽細風吹粉蕊 飲餘清露濕瑤砂 不知白馬紅韁解 偷喫東田碧玉花

琪樹扶疎壓瑞煙 玉皇朝客滿花前 山川到處成三月 絲竹經時即萬年 樹石冥茫初縮地 杯盤狼籍未朝天 東風小飲人皆醉 從聽黃龍枕水眠

碧落香銷蘭露秋 星河無夢夜悠悠 靈妃不降三清駕 仙鶴空成萬古愁 浩月隔花追欵別 瑞煙籠樹省淹留 人間何事堪惆悵 海色西風十二樓

天上人間兩渺茫 不知誰識杜蘭香 來經玉樹三山遠 去隔銀河一水長 怨入清塵愁錦瑟 酒傾玄露醉瑤觴 遺情更說何珍重 擘破雲鬟金鳳皇

豈是丹臺歸路遙 紫鸞煙駕不同飄 一聲洛水傳幽咽 萬片宮花共寂寥 紅粉美人愁未散 清華公子笑相邀 緱山碧樹青樓月 腸斷春風爲玉簫

莫道真遊煙景賒 瀟湘有路入京華 溪頭鶴樹春常在 洞口人家日易斜 一水暗鳴閑遶澗 五雲長往不還家 白羊成隊難收拾 喫盡溪邊巨勝花

惆悵冰顏不復歸 晚秋黃葉滿天飛 迎風細荇傳香粉 隔水殘霞見畫衣 白玉帳寒鴛夢絕 紫陽宮遠雁書稀 夜深池上蘭橈歇 斷續歌聲徹太微

風前整頓紫荷巾 常向羅浮保養神 石磴倚天行帶月 鐵橋通海入無塵 龍蛇出洞閑邀雨 犀象眠花不避人 最愛葛洪尋藥處 露苗煙蕊滿山春

海風葉葉駕霓旌 天路悠悠接上清 錦誥淒涼遺去恨 玉簫哀絕醉離情 五湖夜月幡幢濕 雙闕清風劒珮輕 從此暫辭華表柱 便應千載是歸程

五峰已別隔人間 雙闕何年許再還 既埽山川收地脉 須留日月駐天顏 霞觴共飲身雖在 風馭難陪跡未閑 從此枕中唯有夢 夢魂何處訪三山

仙老閑眠碧草堂 帝書徵入白雲鄉 龜臺欲署長生籍 鸞殿還論不死方 紅露想傾延命酒 素煙思爇降真香 五千言外無文字 更有何詞贈武皇

皇帝齋心潔素誠 自朝真祖報升平 華山秋草多歸馬 滄海寒波絕洗兵 銀箭水殘河勢斷 玉爐煙盡日華生 千官整肅三天夜 劒佩初聞入太清

海日西飛度禁林 太清宮殿月沉沉 不聞北斗傾堯酒 空覺南風入舜琴 歌壓鈞天閑夢盡 詔歸秋水道情深 雪風更起古杉葉 時送步虛清磬音

太一天壇降紫君 屬車龍鶴夜成羣 春浮玉藻寒初落 露拂金莖曙欲分 三代樂迴風入律 四溟歌駐水成文 千官不動旌旗下 日照南山萬樹雲

山擁飛雲海水清 天壇未夕仗先成 千官不起金縢議 萬國空瞻玉藻聲 禁火曙然煙焰褭 宮衣寒拂雪花輕 側聞左右皆周呂 看取從容致太平

太和琴暖發南薰 水闊風高得細聞 滄海舉歌夔是相 歷山迴禪舜爲君 翠微呼處生丹障 清靜封中起白雲 今日病身慙小隱 欲將泉石勒移文

年少英雄好丈夫 大家望拜執金吾 閑眠曉日聽鶗鴂 笑倚春風仗轆轤 深院吹笙聞漢婢 靜街調馬任奚奴 牡丹花下簾鉤外 獨凭紅肌捋虎鬚

海風捲樹凍嵐消 憂國寧辭嶺外遙 自顧勤勞甘百戰 不將功業負三朝 劒澄黑水曾芟虎 箭劈黃雲慣射鵰 代北天南盡成事 肯將心許霍嫖姚

日照雙旌射火山 笑迎賓從却南還 風雲暗發談諧外 感會潛生氣概間 蘄竹水翻臺榭濕 刺桐花落管弦閑 無因得靸真珠履 親從新侯定八蠻

白石溪邊自結廬 風泉滿院稱幽居 鳥啼深樹斸靈藥 花落閑窗看道書 煙嵐晚過鹿裘濕 水月夜明山舍虛 支頤冷笑緣名出 終日王門強曳裾

寂寥深木閉煙霞 洞裏相知有幾家 笑看潭魚吹水沫 醉嗔溪鹿吃蕉花 穿廚歷歷泉聲細 繞屋悠悠樹影斜 夜靜著灰封釜竈 自添文武養丹砂

自種雙松費幾錢 頓令院落似秋天 能藏此地新晴雨 却惹空山舊燒煙 枝壓細風過枕上 影籠殘月到窗前 莫教取次成閑夢 使汝悠悠十八年

四十年前百戰身 曾驅虎隊掃胡塵 風悲鼓角榆關暮 日暖旌旗隴草春 鐵馬慣牽邀上客 金魚多解乞佳人 胸中別有安邊計 誰睬髭鬚白似銀

灞水橋邊酒一杯 送君千里赴輪臺 霜黏海眼旗聲凍 風射犀文甲縫開 斷磧簇煙山似米 野營軒地鼓如雷 分明會得將軍意 不斬樓蘭不擬迴

北風裂地黯邊霜 戰敗桑乾日色黃 故國暗迴殘士卒 新墳空葬舊衣裳 散牽細馬嘶青草 任去佳人弔白楊 除却陰符與兵法 更無一物在儀牀

將軍溢價買吳鉤 要與中原靜寇讐 試挂窗前驚電轉 略拋牀下怕泉流 青天露拔雲霓泣 黑地潛擎鬼魅愁 見說夜深星斗畔 等閑期尅月支頭

隴上沙蔥葉正齊 騰黃猶自跼羸蹄 尾蟠夜雨紅絲脆 頭捽秋風白練低 力憊未思金絡腦 影寒空望錦障泥 階前莫怪垂雙淚 不遇孫陽不敢嘶

不剪焦毛鬣半翻 何人別是古龍孫 霜侵病骨無驕氣 土蝕驄花見臥痕 未噴斷雲歸漢苑 曾追輕練過吳門 一朝千里心猶在 爭肯潛忘秣飼恩

空被秋風吹病毛 無因濯浪刷洪濤 臥來總怪龍蹄跙 瘦盡誰驚虎口高 追電有心猶欵段 逢人相骨強嘶號 欲將鬐鬣重裁剪 乞借新成利鉸刀

病久無人著意看 玉華衫色欲凋殘 飲驚白露泉花冷 喫怕清秋荳葉寒 長襜敢辭紅錦重 舊韁寧畏紫絲蟠 王良若許相擡策 千里追風也不難

邵陵佳樹碧蔥蘢 河漢西沈宴未終 殘漏五更傳海月 清笳三會揭天風 香熏舞席雲鬟綠 光射頭盤蠟燭紅 今日却懷行樂處 兩床絲竹水樓中

不知何路却飛翻 虛受賢侯鄭重恩 五夜清歌敲玉樹 三年洪飲倒金尊 招攜永感雙魚在 報荅空知一劒存 狼籍棃花滿城月 當時長醉信陵門

粉堞彤軒畫障西 水雲紅樹窣璇題 鷓鴣欲絕歌聲定 鸜鵒初驚舞袖齊 坐對玉山空甸線 細聽金石怕低迷 東風夜月三年飲 不省非時不似泥

木魚金鑰鎖春城 夜上紅樓縱酒情 竹葉水繁更漏促 桐花風軟管弦清 百分散打銀船溢 十指寬催玉筯輕 星斗漸稀賓客散 碧雲猶戀豔歌聲

三年身逐漢諸侯 賓榻容居最上頭 飽聽笙歌陪痛飲 熟尋雲水縱閑遊 朱門鎖閉煙嵐暮 鈴閣清冷水木秋 月滿前山圓不動 更邀詩客上高樓

古物神光雪見羞 未能擎出恐泉流 暗臨黑水蛟螭泣 潛倚空山鬼魅愁 生怕雷霆號澗底 長聞風雨在牀頭 垂情不用將閑氣 惱亂司空犯斗牛

蟠桃花老華陽東 軒后登真謝六宮 旌節暗迎歸碧落 笙歌遙聽隔崆峒 衣冠留葬橋山月 劒履將隨浪海風 看却龍髯攀不得 紅霞零落鼎湖空

戴月早辭三秀館 遲明初識九華峰 差差玉劒寒鋩利 褭褭青蓮翠葉重 奇狀却疑人畫出 嵐光如爲客添濃 行春若到五溪上 此處褰帷正面逢

菊花村晚雁來天 共把離觴向水邊 官滿便尋垂釣侶 家貧已用賣琴錢 浪生湓浦千層雪 雲起爐峰一炷煙 倘見吾鄉舊知己 爲言顦顇過年年

幾宿春山逐陸郎 清明時節好煙光 歸穿細荇船頭滑 醉踏殘花屐齒香 風急嶺雲飄迥野 雨餘田水落方塘 不堪吟罷東回首 滿耳蛙聲正夕陽

獨把一杯山館中 每經時節恨飄蓬 侵堦草色連朝雨 滿地梨花昨夜風 蜀魄啼來春寂寞 楚魂吟後月朦朧 分明記得還家夢 徐孺宅前湖水東

春初一臥到秋深 不見紅芳與綠陰 窗下展書難久讀 池邊扶杖欲閑吟 藕穿平地生荷葉 笋過東家作竹林 在舍渾如遠鄉客 詩僧酒伴鎮相尋

鸚鵡洲頭夜泊船 此時形影共淒然 難歸故國干戈後 欲告何人雨雪天 筯撥冷灰書悶字 枕陪寒席帶愁眠 自嗟落魄無成事 明日春風又一年

冷酒一杯相勸頻 異鄉相遇轉相親 落花風裏數聲笛 芳草煙中無限人 都大此時深悵望 豈堪高處更逡巡 思量費子真仙子 不作頭陀山下塵

籬下霜前偶得存 忍教遲晚避蘭蓀 也銷造化無多力 未受陽和一點恩 栽處不容依玉砌 要時還許上金尊 陶潛歿後誰知己 露滴幽叢見淚痕

喜怒寒暄直不勻 終無形狀始無因 能將塵土平欺客 愛把波瀾枉陷人 飄樂遰香隨日在 綻花開柳逐年新 深知造化由君力 試爲吹噓借與春

狡兔頑蟾死復生 度雲經漢澹還明 夜長雖耐對君坐 年少不禁隨爾行 玉桂影搖烏鵲動 金波寒注鬼神驚 人間半被虛拋擲 唯向孤吟客有情

傍雨衣風冷漸勻 更憑青女事精神 來時將得幾多雁 到處愁他無限人 能被綠楊深懊惱 謾偎黃菊送殷勤 鄒家不用偏吹律 到底榮枯也自均

地聳蒼龍勢抱雲 天教青共衆材分 孤標百尺雲中見 長嘯一聲風裏聞 桃李傍他真是佞 藤蘿攀爾亦非羣 平生相愛應相識 誰道修篁勝此君

四百年間反覆尋 漢家興替好沾襟 每逢姦詐須挼手 真遇英雄始醒心 王莽弄來曾半破 曹公將去便平沈 當時虛受君恩者 謾向青編作鬼林

南朝天子愛風流 盡守江山不到頭 總是戰爭收拾得 却因歌舞破除休 堯行道德終無敵 秦把金湯可自由 試問繁華何處有 雨苔煙草古城秋

爭帝圖王德盡衰 驟興馳霸亦何爲 君臣都是一塲笑 家國共成千載悲 排岸遠檣森似槊 落波殘照赫如旗 今朝城上難迴首 不見樓船索戰時

曾傍龍舟拂翠華 至今凝恨倚天涯 但經春色還秋色 不覺楊家是李家 背日古陰從北朽 逐波疎影向南斜 年年只有晴風便 遙爲雷塘送雪花

國東王氣凝蒲關 樓臺帖出晴空間 紫煙橫捧大舜廟 黃河直打中條山 地鎖咽喉千古壯 風傳歌吹萬家閑 來來去去身依舊 未及潘年鬢已斑

弱柳貞松一地栽 不因霜霰自難媒 書生只是平時物 男子爭無亂世才 鐵馬已隨紅斾去 同人猶著白衣來 到頭功業須如此 莫爲初心首重回

正作南宮第一人 蹔隨霓斾愴離羣 曉從闕下辭天子 春向江頭待使君 五馬尚迷青瑣路 雙魚猶惹翠蘭芬 明朝無路尋歸處 禁樹參差隔紫雲

憶昔南陽顧草廬 便乘雷電捧乘輿 酌量諸夏須平取 期刻羣雄待遍鋤 南面未能成帝業 西陵那忍送宮車 九疑山下頻惆悵 曾許微臣水共魚

雙鳳銜書次第飛 玉皇催促列仙歸 雲開日月臨青瑣 風卷煙霞上紫微 蓮影一時空儉府 蘭香同處撲堯衣 此生長掃朱門者 每向人間夢粉闈

柳帶東風一向斜 春陰澹澹蔽人家 有時三點兩點雨 到處十枝五枝花 萬井樓臺疑繡畫 九原珠翠似煙霞 年年今日誰相問 獨臥長安泣歲華

風煙放蕩花披猖 鞦韆女兒飛短牆 繡袍馳馬拾遺翠 錦袖鬬雞喧廣塲 天地氣和融霽色 池臺日暖燒春光 自憐塵土無他事 空脫荷衣泥醉鄉

鯨鬣翻騰四海波 始將天意用干戈 盡驅神鬼隨鞭策 全罩英雄入網羅 提劒尚殘吳郡國 垂衣猶欠魏山河 鼎湖無路追仙駕 空使羣臣泣血多

平生不識繡衣裳 閑把荆釵亦自傷 鏡裏只應諳素貌 人間多自信紅妝 當年未嫁還憂老 終日求媒即道狂 兩意定知無說處 暗垂珠淚濕蠶筐

萬古交馳一片塵 思量名利孰如身 長疑好事皆虛事 却恐閑人是貴人 老逐少來終不放 辱隨榮後直須勻 勸君不用誇頭角 夢裏輸贏總未真

千里煙霞錦水頭 五丁開得也風流 春裝寶闕重重樹 日照仙州萬萬樓 蛙似公孫雖不守 龍如諸葛亦須休 此中無限英雄鬼 應對江山各自羞

眼前何事不傷神 忍向江頭更弄春 桂樹既能欺賤子 杏花爭肯採閑人 麻衣未掉渾身雪 皁蓋難遮滿面塵 珍重列星相借問 嵇康慵病也天真

拂雲朱檻捧昭回 靜對銅渾水鏡開 太史只知頻奏瑞 蒼生無計可防災 景公進德星曾退 漢帝推誠日爲迴 何事曠官全不語 好天良月鎖高臺

落拓東風不藉春 吹開吹謝兩何因 當時曾見笑筵主 今日自爲行路塵 顏色却還天上女 馨香留與世間人 明年寒食重相見 零淚無端又滿巾

腰劒囊書出戶遲 壯心奇命兩相疑 麻衣盡舉一雙手 桂樹只生三兩枝 黃祖不憐鸚鵡客 誌公偏賞麒麟兒 叔牙憂我應相痛 回首天涯寄所思

紫泥飛詔下金鑾 列象分明世仰觀 北省諫書藏舊草 南宮郎署握新蘭 春歸鳳沼恩波暖 曉入鴛行瑞氣寒 偏是此生棲息者 滿衣零淚一時乾

咬咬嘎嘎水禽聲 露洗松陰滿院清 溪畔印沙多鶴跡 檻前題竹有僧名 問人遠岫千重意 對客閑雲一片情 早晚塵埃得休去 且將書劒事先生

怪來鶯蝶似凝愁 不覺看花蹔濕頭 疎影未藏千里樹 遠陰微翳萬家樓 青羅舞袖紛紛轉 紅臉啼珠旋旋收 歲旱且須教濟物 爲霖何事愛風流

夢繞清華宴地深 洞宮橫鎖曉沈沈 鵬飛碧海終難見 鶴入青霄豈易尋 六尺羇魂迷定止 兩行愁血謝知音 平生只耻凌風翼 隨得鳴珂上禁林

吟近秋光思不窮 酷探騷雅愧無功 茫然心苦千篇拙 瞑坐神凝萬象空 月上開襟當北戶 竹邊回首揖西風 知音頻有新詩贈 白雪紛紛落郢中

得水蛟龍失水魚 此心相對兩何如 敢辭今日須行卷 猶喜他年待薦書 松桂也應情未改 萍蓬爭奈迹還疎 春風不見尋花伴 遙向青雲泥子虛

情知此事少知音 自是先生枉用心 世上幾時曾好古 人前何必更沾襟 致身不似笙竽巧 悅耳寧如鄭衛淫 三尺焦桐七條線 子期師曠兩沈沈

秋來緣樹復緣牆 怕共平蕪一例荒 顏色不能隨地變 風流唯解逐人香 煙含細葉交加碧 露拆寒英次第黃 深謝栽培與知賞 但慙終歲待重陽

鈍碧頑青幾萬秋 直無天地始應休 莫嫌塵土佯遮面 能向樓臺強出頭 霽色陡添千尺翠 夕陽閑放一堆愁 假繞不是神仙骨 終抱琴書向此遊

記室新詩相寄我 藹然清絕更無過 溪風滿袖吹騷雅 巖瀑無時滴薜蘿 雲外山高寒色重 雪中松苦夜聲多 靜酬嘉唱對幽景 蒼鶴羸棲古木柯

榮枯無路入千峯 肥遯誰諧此志同 司寇亦曾遭魯黜 步兵何事哭途窮 檜松瘦健滴秋露 戶牖虛明生晚風 山思更清人影絕 隴雲飛入草堂中

松下清風吹我襟 上方鐘磬夜沉沉 已知廬嶽塵埃絕 更憶寒山雪月深 高謝萬緣消祖意 朗吟千首亦師心 豈知名出徧諸夏 石上棲禪竹影侵

南山低對紫雲樓 翠影紅陰瑞氣浮 一種是春長富貴 大都爲水也風流 爭攀柳帶千千手 間插花枝萬萬頭 獨向江邊最惆悵 滿衣塵土避王侯

江色沈天萬草齊 暖煙晴靄自相迷 蜂憐杏蕋細香落 鶯墜柳條濃翠低 千隊國娥輕似雪 一羣公子醉如泥 斜陽怪得長安動 陌上分飛萬馬蹄

一拓纖痕更不收 翠微蒼蘚幾經秋 誰陳帝子和番策 我是男兒爲國羞 寒雨洗來香已盡 澹煙籠著恨長留 可憐汾水知人意 旁與吞聲未忍休

歸臥東林計偶諧 柴門深向翠微開 更無塵事心頭起 還有詩情象外來 康樂公應頻結社 寒山子亦患多才 星郎雅是道中侶 六藝拘牽在隗臺

坐近松風骨自寒 茅齋直拶白雲邊 玄關不閉何人到 此事誰論在佛先 天竺老師留一句 曹溪行者答全篇 今朝林下忘言說 強把新詩寄謫仙

臥病厭厭三伏盡 商飆初自水邊來 高峯枯槁骨偏峭 野樹扶疎葉未摧 時序追牽從鬢改 蟬聲酸急是誰催 雲門不閉全無事 心外沈然一聚灰

曉屐歸來嶽寺深 嘗思道侶會東林 昏沈天竺看經眼 蕭索淨名老病心 雲蓋數重橫隴首 苔花千點遍松陰 知君超達悟空旨 三徑閑行抱素琴

千里煙砂盡日昏 戰餘燒罷閉重門 新成劒戟皆農器 舊著衣裳盡血痕 卷地朔風吹白骨 柱天青氣泣幽魂 自憐長策無人問 羞戴儒冠傍塞垣

旗頭指處見黃埃 萬馬橫馳鶻翅迴 劒戟遠腥凝血在 山河先暗陣雲來 角聲惡殺悲於哭 鼓勢爭強怒若雷 日暮却登寒壘望 飽鴟清嘯伏屍堆

風怒邊沙迸鐵衣 胡兒胡馬正驕肥 將軍對陣誰教入 戰士辭營不道歸 新血濺紅黏蔓草 舊骸堆白映寒暉 胸中縱有銷兵術 欲向何門說是非

柳底花陰壓露塵 醉煙輕罩一團春 鴛鴦占水能嗔客 鸚鵡嫌籠解駡人 騕褭似龍隨日換 輕盈如燕逐年新 不知買盡長安笑 活得蒼生幾戶貧

不識人間巧路岐 只將端拙泥神祇 與他名利本無分 却共水雲曾有期 大抵物情應莫料 近來天意也須疑 自憐心計今如此 憑仗春醪爲解頤

十年磨鏃事鋒鋩 始逐朱旗入戰塲 四海風雲難際會 一生肝膽易開張 退飛鶯谷春零落 倒卓龍門路渺茫 今日慙知也慙命 笑餘歌罷忽淒涼

春滿南宮白日長 夜來新值錦衣郎 朱排六相助神聳 玉襯一廳侵骨涼 砌竹拂袍爭草色 庭花飄豔妬蘭香 從今不羨乘槎客 曾到三星列宿傍

邀勒春風不早開 衆芳飄後上樓臺 數苞仙豔火中出 一片異香天上來 曉露精神妖欲動 暮煙情態恨成堆 知君也解相輕薄 斜倚闌干首重迴

大帝閑吹破凍風 青雲融液流長空 天人醉引玄酒注 傾香旋入花根土 濕塵輕舞唐唐春 神娥無跡莓苔新 老農私與牧童論 紛紛便是倉箱本

雲根劈裂雷斧痕 龍泉切璞青皮皴 直方挺質貞且真 當庭卓立凝頑神 春雨流膏成立文 主人性靜看長新 明月夜來迴短影 何如照冷太湖濱

上帝春宮思麗絕 夭桃變態求新悅 便是花中傾國容 牡丹露泣長門月 野樹滴殘龍戰血 曦車碾下朝霞屑 惆悵東風未解狂 爭教此物芳菲歇

同雲慘慘如天怒 寒龍振鬣飛乾雨 玉圃花飄朵不勻 銀河風急驚砂度 謝客憑軒吟未住 望中頓失縱橫路 應是羲和倦曉昏 暫反元元歸太素

橫塘日澹秋雲隔 浪織輕颸羅冪冪 紅綃撇水蕩舟人 畫橈摻摻柔荑白 鯉魚虛擲無消息 花老蓮疎愁未摘 却把金釵打綠荷 懊惱露珠穿不得

江南四月薰風低 江南女兒芳步齊 晚雲接水共渺瀰 遠沙曡草空萋萋 白苧不堪論古意 數花猶可醉前溪 孤舟有客歸未得 鄉夢欲成山鳥啼

明王獵士猶疎在 巖谷安居最有才 高虎壯言知鬼伏 葛龍閑臥待時來 雲藏山色晴還媚 風約溪聲靜又迴 不獨春光堪醉客 庭除長見好花開

鴻雁哀哀背朔方 餘霞倒影畫瀟湘 長汀細草愁春浪 古渡寒花倚夕陽 鬼樹夜分千炬火 漁舟朝巷一蓬霜 儂家本是持竿者 爲愛明時入帝鄉

蓮遶閑停柳遶池 蟬吟暮色一枝枝 未逢皇澤搜遺逸 贏得青山避亂離 花圃春風邀客醉 茅簷秋雨對僧碁 樵童牧豎勞相問 巖穴從來出帝師

晚雨霏微思杪秋 不堪才子尚羇遊 塵隨別騎東西急 波促年華日夜流 涼月雲開光自遠 古松風在韻難休 男兒但得功名立 縱是深恩亦易酬

一葉閑飛斜照裏 江南仲蔚在蓬蒿 天衢雲險駑駘蹇 月桂風和夢想勞 遶枕泉聲秋雨細 對門山色古屏高 此中即是神仙地 引手何妨一釣鼇

真宰無私造化均 年年分散月中春 皆期早躡青雲路 誰肯長爲白社人 宋國高風休斂翼 聖朝公道易酬身 大須審固穿楊箭 莫遣參差鬢雪新

蟾影珪圓湖始波 楚人相別恨偏多 知君有路昇霄漢 獨我無由出薜蘿 雖道危時難進取 到逢清世又如何 誰聽甯戚敲牛角 月落星稀一曲歌

雲木沈沈夏亦寒 此中幽隱幾經年 無多別業供王稅 大半生涯在釣船 蜀魄呌迴芳草色 鷺鷥飛破夕陽煙 干戈蝟起能高臥 只箇逍遙是謫仙

狂歌狂舞慰風塵 心下多端亦嬾言 早是亂離輕歲月 誰能愁悴過朝昏 聖朝公道如長在 賤子謀身自有門 却愧此時叨厚遇 他年何以報深恩

雲陰慘澹柳陰稀 遊子天涯一望時 風閃雁行疎又密 地迴江勢急還遲 榮枯物理終難測 貴賤人生自不知 未達誰能多歎息 塵埃爭損得男兒

鼓鼙聲裏尋詩禮 戈戟林間入鎬京 好事盡從難處得 少年無向易中輕 也知貴賤皆前定 未見疎慵遂有成 吾道近來稀後進 善開金口荅公卿

大道將窮阮籍哀 紅塵深翳步遲迴 皇天有意自寒暑 白日無情空往來 霄漢何年徵賦客 煙花隨處作愁媒 相逢且快眼前事 莫厭狂歌酒百杯

湘川湘岸兩荒涼 孤雁號空動旅腸 一棹寒波思范蠡 滿尊醇酒憶陶唐 年華蒲柳凋衰鬢 身跡萍蓬滯別鄉 不及東流趨廣漢 臣心日夜與天長

若說精通事藝長 詞人爭及孝廉郎 秋螢短焰難盈案 鄰燭餘光不滿行 鵠箭親疎雖異的 桂花高下一般香 明時公道還堪信 莫遣錐鋒久在囊

促杼聲繁螢影多 江邊秋興獨難過 雲遮月桂幾枝恨 煙罩漁舟一曲歌 難世斯人雖隱遁 明時公道復如何 陶家壁上精靈物 風雨未來終是梭

牢落生涯在水鄉 只思歸去泛滄浪 秋風螢影隨高柳 夜雨蛬聲上短牆 百歲易爲成荏苒 丹霄誰肯借梯航 若教名路無知己 匹馬塵中是自忙

家在五雲溪畔住 身遊巫峽作閑人 安車未至柴關外 片玉已藏墳土新 雖有公卿聞姓字 惜無知己脫風塵 到頭積善成何事 天地茫茫秋又春

一軸煙花滿口香 諸侯相見肯相忘 未聞珪璧爲人棄 莫倦江山去路長 盈耳暮蟬催別騎 數杯浮蟻咽離腸 眼前多少難甘事 自古男兒當自強

細雨如塵散暖空 數峰春色在雲中 須知觸目皆成恨 縱道多文爭那窮 飛燕有情依舊閣 垂楊無力受東風 誰能會得乾坤意 九土枯榮自不同

曉煙輕翠拂簾飛 黃葉飄零弄所思 正是低摧吾道日 不堪惆悵異鄉時 家林蛇豕方羣起 宮沼龜龍未有期 賴有平原憐賤子 滿亭山色借吟詩

柳轉春心梅豔香 相看江上恨何長 多情流水引歸思 無賴嚴風促別觴 大抵男兒須振奮 近來時事懶思量 雲帆高挂一揮手 目送煙霄雁斷行

秋螢一點雨中飛 獨立黃昏思所知 三島路遙身汩沒 九天風急羽差池 年華逐浪催霜髪 旅恨和雲拂桂知 不向故人言此事 異鄉誰更念棲遲

鶯默平林燕別軒 相逢相笑話生前 低飛旅恨看霜葉 曲寫歸情向暮川 在野孤雲終捧日 朝宗高浪本蒙泉 何勞悵望風雷便 且混魚龍黷武年

展轉簷前睡不成 一牀山月竹風清 蟲聲促促催鄉夢 桂影高高挂旅情 禍福既能知倚伏 行藏爭不要分明 可憐任永真堅白 淨洗雙眸看太平

石家舊地聊登望 寵辱從茲信可驚 鳥度野花迷錦障 蟬吟古樹想歌聲 雖將玉貌同時死 却羨蒼頭此日生 多積黃金買刑戮 千秋成得綠珠名

手欠東堂桂一枝 家書不敢便言歸 挂簷晚雨思山閣 拂岸煙嵐憶釣磯 公道甚平才自薄 丹霄好上力猶微 誰能借與摶扶勢 萬里飄飄試一飛

螢焰燒心雪眼勞 未逢佳夢見三刀 他時詎有鹽梅味 今日猶疑腹背毛 金埒曉羇千里駿 玉輪寒養一枝高 誰能終歲搖頳尾 唯唯洋洋向碧濤

故人不見五春風 異地相逢嶽影中 舊業久拋耕釣侶 新聞多說戰爭功 生民有恨將誰訴 花木無情秪自紅 莫把少年愁過日 一尊須對夕陽空

嶽麓雲深麥雨秋 滿傾杯酒對湘流 沙邊細柳牽行色 水面輕煙畫別愁 敢待傅巖成好夢 任從磻石挂纖鈎 鏡機沖漠非吾事 自要青雲識五侯

菊花山在碧江東 冷酒清吟興莫窮 四十三年秋裏過 幾多般事亂來空 雖驚故國音書絕 猶喜新知語笑同 竟日開門無客至 笛聲迢逓夕陽中

一從張野臥雲林 勝概誰人更解尋 黃鳥不能言往事 白蓮虛發至如今 年年上國榮華夢 世世高流水石心 始欲共君重悵望 紫霄峰外日沈沈

秋山入望已無塵 況得閑遊謝事頻 問著盡能言祖祖 見時應不是真真 添瓶野水遮還急 伴塔幽花落又新 自笑未曾同逸步 終非宗炳社中人

人生誰肯便甘休 遇酒逢花且共遊 若向雲衢陪驥尾 直須天畔落旄頭 三編大雅曾關興 一冊南華旋解憂 四海英雄多獨斷 不知何者是長籌

鄰並無非樵釣者 莊生物論宛然齊 雨中寒樹愁鴟立 江上殘陽瘦馬嘶 說與衆傭同版築 呂將羣叟共磻溪 覆巢破卵方堪懼 取次梧桐鳳且棲

秋風昨夜滿瀟湘 衰柳殘蟬思客腸 早是亂來無勝事 更堪江上揖離觴 澄潭躍鯉搖輕浪 落日飛鳧趁遠檣 漁父不須探去意 一枝春褭月中央

垂楊煙薄井梧空 千里遊人駐斷蓬 志意不因多事改 鬢毛難與別時同 鶯遷猶待銷冰日 鵬起還思動海風 窮達他年如賦命 且陶真性一杯中

壓破嵐光半畝餘 竹軒蘭砌共清虛 泉經小檻聲長急 月過修篁影旋疎 溪鳥時時窺戶牖 山雲往往宿庭除 干戈謾道因天意 渭水高人自釣魚

蟠桃一別幾千春 謫下人間作至人 塵外煙霞吟不盡 鼎中龍虎伏初馴 除存紫府無他意 終向青冥舉此身 辭我麻姑山畔去 蔡經蹤跡必相親

西望長安路幾千 遲回不爲別家難 酌量才地心雖動 點檢囊裝意又闌 自是遠人多蹇滯 近來仙牓半孤寒 嘶風重訴牽鹽恥 伯樂何妨轉眼看

謝寄精專一捻香 勸予朝禮仕虛皇 須知十極皆臣妾 豈止遺生奉混茫 空挂黃衣寧續壽 曾聞玄教在知常 但居平易俟天命 便是長生不死鄉

如繰如織暮㗀㗀 應節催年使我愁 行客語停孤店月 高人夢斷一牀秋 風低蘚徑疑偏急 雨咽槐亭得暫休 須付畫堂蘭燭畔 歌懷醉耳兩悠悠

日近煙饒還有意 東垣西掖幾千株 牽仍別恨知難盡 誇衒春光恐更無 解引人情長婉約 巧隨風勢強盤紆 天應繡出繁華景 處處茸絲惹路衢

曾將俎豆爲兒戲 爭奈干戈阻素心 遁去不同秦客逐 病來還作越人吟 名流古集典衣買 僻寺奇花貰酒尋 從道趣時身計拙 如非所好肯開襟

上帝無私意甚微 欲教霖雨更光輝 也知出處花相似 可到貧家影便稀 雲漢風多銀浪濺 崑山火後玉灰飛 高樓四望吟魂斂 却憶明皇月殿歸

茫茫天意爲誰留 深染夭桃備勝遊 未醉已知醒後憶 欲開先爲落時愁 癡蛾亂撲燈難滅 躍鯉傍驚電不收 何事梨花空似雪 也稱春色是悠悠

蘭摧菊暗不勝秋 倚著高樓思莫收 六代風光無問處 九條煙水但凝愁 誰能百歲長閑去 秪箇孤帆豈自由 欲學仲宣知是否 臂弓腰劍逐時流

爲儒自愧已多年 文賦歌詩路不專 肯信披沙難見寶 只憐苫草易成編 燕昭寤寐常求駿 郭隗尋思未是賢 且固初心希一試 箭穿正鵠豈無緣

揣情摩意已無功 只把篇章助國風 宋玉謾誇雲雨會 謝連寧許夢魂通 愁成旅鬢千絲亂 吟得寒缸短焰終 難世好居郊野地 出門常喜與人同

惠子休驚學五車 沛公方起斬長蛇 六雄互欲吞諸國 四海終須作一家 自古經綸成世務 暫時朱綠比朝霞 人生心口宜相副 莫使堯階草勢斜

不傍江煙訪所思 更應無處展愁眉 數杯竹閣花殘酒 一局松窗日午碁 多病却疑天與便 自愚潛喜衆相欺 非窮非達非高尚 冷笑行藏秪獨知

閑吟閑坐道相應 遠想南華亦自矜 拋擲家鄉輕似夢 尋常心地冷於僧 和羹使用非胥靡 憶鱠言詞小季鷹 唯仗十篇金玉韻 此中高旨莫階升

已向丘門老此軀 可堪空作小人儒 吟中景象千般有 書外囊裝一物無 潤屋必能知早散 輝山應是不輕沽 短衣寧倦重修謁 誰識高陽舊酒徒

松桂寒多衆木分 輕浮如葉自紛紜 韶咸古曲教誰愛 山水清音喜獨聞 上國共知傳大寶 舊交寧復在青雲 相逢莫厭杯中酒 同醉同醒秪有君

還淳反朴已難期 依德依仁敢暫違 寡欲自應剛正立 無私翻覺友朋稀 旄頭影莫侵黃道 傅說星終近紫微 年紀少他蘧伯玉 幸因多難早知非

麻衣未識帝城塵 四十爲儒是病身 有恨不關銜國恥 無愁直爲倚家貧 齊輕東海二高士 漢重商山四老人 一種愛閑閑不得 混時行止却應真

任說天長海影沈 友朋情比未爲深 唯應樂處無虛日 大半危時得道心 命達夭殤同白首 價高甎瓦即黃金 他年有要玄珠者 赤水縈紆試一尋

生身便在亂離間 遇柳尋花作麽看 老去轉諳無是事 本來何處有多般 長憐蠛蠓能隨暖 獨笑梧桐不耐寒 覆載我徒爭會得 大鵬飛尚未知寬

雲泉日日長松寺 絲管年年細柳營 靜躁殊途知自識 榮枯一貫亦何爭 道傍病樹人從老 溪上新苔我獨行 若見淨名居士語 逍遙全不讓莊生

莫言天道終難定 須信人心盡自輕 宣室三千雖有恨 成周八百豈無情 栢緣執性長時瘦 梅爲多知兩番生 不是不同明主意 嬾將脣舌與齊烹

不論軒冕及漁樵 性與情違漸漸遙 季子禍從憐富貴 顏生道在樂簞瓢 清閑自可齊三壽 忿恨還須戒一朝 好學堯民偎舜日 短裁孤竹理雲韶

春風春雨一何頻 望極空江覺損神 鶯有來由重入谷 柳無情緒強依人 漢庭謁者休言事 魯國諸生莫問津 賴是水鄉樗櫟賤 滿爐紅焰且相親

三十年來要自觀 履春冰恐未爲難 自於南國同埋劍 誰向東門便挂冠 早是人情飛絮薄 可堪時令太行寒 多慙幸住匡山下 偷得穠嵐坐臥看

畹蘭未必因香折 湖象多應爲齒焚 兼濟直饒同巨楫 自由何似學孤雲 秋深櫟菌樵來得 木末山鼯夢斷聞 閑凭竹軒游子過 替他愁見日西曛

太玄太易小窗明 古義尋來醉復醒 西伯縱逢頭已白 步兵如在眼應青 寒猿斷後雲爲檻 宿鳥驚時月滿庭 此景得閑閑去得 人間無事不曾經

壯氣雖同德不同 項王何似王江東 鄉歌寂寂荒丘月 漁艇年年古渡風 難世斯人猶不達 此時吾道豈能通 吟君十首山中作 方覺多端總是空

春雨三更洗物華 亂和絲竹響豪家 滴繁知在長條柳 點重愁看破朵花 簷靜尚疑兼霧細 燈搖應是逐風斜 此時童叟渾無夢 爲喜流膏潤穀芽

若比衆芳應有在 難同上品是中春 牡丹爲性疎南國 朱槿操心不滿旬 留得却緣真達者 見來寧作獨醒人 鶴林太盛今空地 莫放枝條出四鄰

周迴勝異似仙鄉 稍減愁人日月長 幕繞虛簷高岫色 鏡臨危檻小池光 絲垂楊柳當風軟 玉折含桃倚徑香 南北近來多少事 數聲橫笛怨斜陽

巖風愛日淚闌干 去住情途各萬端 世亂敢言離別易 時清猶道路行難 舟維晚雨湘川暗 袖拂晴嵐峴首寒 見說滿朝親友在 肯教憔悴出長安

漢武秦皇漫苦辛 那思俗骨本含真 不知流水潛催老 未悟三山也是塵 牢落沙丘終古恨 寂寥函谷萬年春 長生客待仙桃餌 月裏嬋娟笑煞人

一簇煙霞榮辱外 秋山留得傍簷楹 朝鐘暮鼓不到耳 明月孤雲長挂情 世上路岐何繚繞 水邊蓑笠稱平生 尋思阮籍當時意 豈是途窮泣利名

辭天出塞陣雲空 霧捲霞開萬里通 親受虎符安宇宙 誓將龍劍定英雄 殘霜敢冒高懸日 秋葉爭禁大段風 爲報南蠻須屏跡 不同蜀將武侯功

二年寒食住京華 寓目春風萬萬家 金絡馬銜原上草 玉顏人折路傍花 軒車競出紅塵合 冠蓋爭回白日斜 誰念都門兩行淚 故園寥落在長沙

阿嬌初失漢皇恩 舊賜羅衣亦罷薰 倚枕夜悲金屋雨 卷簾朝泣玉樓雲 宮前葉落鴛鴦瓦 架上塵生翡翠裙 龍騎不巡時漸久 長門空掩綠苔紋

玉關一自有氛埃 年少從軍竟未回 門外塵凝張樂榭 水邊香滅按歌臺 窗殘夜月人何處 簾卷春風燕復來 萬里寂寥音信絕 寸心爭忍不成灰

交河冰薄日遲遲 漢將思家感別離 塞北草生蘇武泣 隴西雲起李陵悲 曉侵雉堞烏先覺 春入關山雁獨知 何處疲兵心最苦 夕陽樓上笛聲時

自從車馬出門朝 便入空房守寂寥 玉枕夜殘魚信絕 金鈿秋盡雁書遙 臉邊楚雨臨風落 頭上春雲向日銷 芳草又衰還不至 碧天霜冷轉無憀

半床秋月一聲雞 萬里行人費馬蹄 青野霧銷凝晉洞 碧山煙散避秦溪 樓臺稍辨烏城外 更漏微聞鶴柱西 已是大仙憐後進 不應來向武陵迷

不媿人間萬戶侯 子孫相繼老扁舟 往來南越諳鮫室 生長東吳識蜃樓 自爲釣竿能遣悶 不因萱草解銷憂 羨君獨得逃名趣 身外無機任白頭

乘船浮鷁下韶水 絕境方知在嶺南 薜荔雨餘山自黛 蒹葭煙盡島如藍 旦遊蕭帝新松寺 夜宿嫦娥桂影潭 不爲篋中書未獻 便來茲地結茅庵

共說生前國步難 山川龍戰血漫漫 交鋒魏帝旌旂退 委任君王社稷安 庭際雨餘春草長 廟前風起晚光殘 功勳碑碣今何在 不得當時一字看

採蓮女兒避殘熱 隔夜相期侵早發 指剝春葱腕似雪 畫橈輕撥蒲根月 蘭舟遲速有輸贏 先到河灣賭何物 纔到河灣分首去 散在花間不知處

晨雞兩遍報更闌 刁斗無聲曉漏乾 暖日映山調正氣 東風入樹舞殘寒 軒車欲識人間感 獻歲須來帝里看 纔酌屠蘇定年齒 坐中惟笑鬢毛斑

展翅開帆秪待風 吹噓成事古今同 已呼斷雁歸行裏 全勝枯鱗在轍中 若許死前恩少報 終期言下命潛通 臨岐再拜無餘事 願取文章達聖聰

分手頻曾變寒暑 迢迢遠意各何如 波濤一阻兩鄉夢 歲月無過雙鯉魚 吟處落花藏筆硯 睡時斜雨濕圖書 此來俗輩皆疎我 唯有故人心不疎

曙後月華猶冷濕 自知坐臥逼天宮 晨雞未暇鳴山底 早日先來照屋東 人世驅馳方丈內 海波搖動一杯中 伴師長住應難住 歸去仍須入俗籠

雖云聖代識賢明 自是山河應數生 大雅篇章無弟子 高門世業有公卿 入樓早月中秋色 遶郭寒潮半夜聲 白屋青雲至懸闊 愚儒肝膽若爲傾

青雲直上路初通 已在明君倚注中 欲遣爲霖安九有 先令作相贊東宮 自從忠讜承天睠 更用文篇續國風 最是何人感恩德 謝敷星下釣漁翁

海內芳聲誰可竝 承家三代相門深 剖符已副東人望 援筆曾傳聖主心 此地清廉惟飲水 四方焦熱待爲霖 他年莫學鴟夷子 遠泛扁舟用鑄金

因君貳邑藍溪上 遣我維舟紅葉時 共向鄉中非半面 俱驚鬢裏有新絲 竚看孤潔成三考 應笑愚疎捨一枝 貌似故人心尚喜 相逢況是舊相知

隔竹每呼皆得應 二心親熟更如何 文章鍛鍊猶相似 年齒參差不校多 雨後卷簾看越嶺 更深欹枕聽湖波 朝昏幸得同醒醉 遮莫光陰自下坡

池亭纔有二三畝 風景勝於千萬家 瑟瑟林排全巷竹 猩猩血染半園花 竝牀欹枕逢春盡 援筆持杯到日斜 丱角相知成白首 而今歡笑莫咨嗟

謝守登城對遠峰 金英泛泛滿金鍾 樓頭風景八九月 牀下水雲千萬重 紅斾朝昏雖許近 清才今古定難逢 鯉魚縱是凡鱗鬣 得在膺門合作龍

二年朝夜見雙旌 心魄知恩夢亦驚 幽賤麤能分菽麥 從容豈合遇公卿 吹噓若自毫端出 羽翼應從肉上生 却恨此身唯一死 空將一死報猶輕

步步勢穿江底去 此中危滑轉身難 下蒸陰氣松蘿濕 外制溫風杖屨寒 數里煙雲方覺異 前程世界更應寬 由來委曲尋仙路 不似先生換骨丹

豈知平地似天台 朱戶深沈別徑開 曳響露蟬穿樹去 斜行沙鳥向池來 窗中早月當琴榻 墻上秋山入酒杯 何事此中如世外 應緣羊祜是仙才

楊震東來是宦遊 政成登此自消憂 草中白道穿村去 樹裏清溪照郭流 縱目四山宜永日 開襟五月似高秋 不知縣籍添新戶 但見川原桑柘稠

避石攀蘿去不迷 行時舉步似丹梯 東軒海日已先照 下界晨雞猶未啼 郭裏雲山全占寺 村前竹樹半藏溪 謝公吟望多來此 此地應將峴首齊

溪勢盤回繞郡流 饒陽春色滿溪樓 豈唯啼鳥催人醉 更有繁花笑客愁 蹇拙命中迷直道 仁慈風裏駐扁舟 膺門若感深恩去 終殺微軀未足酬

天遣相門延積慶 今同太廟薦嘉賓 柳條此日同誰折 桂樹明年爲爾春 倚棹寒吟漁浦月 垂鞭醉入鳳城塵 由來不要文章得 要且文章出衆人

都緣相府有宗兄 却恐妨君正路行 石上長松自森秀 雪中孤玉更凝明 西陵曉月中秋色 北固軍鼙半夜聲 幸有清才與洪筆 何愁高節不公卿

坐看孤峭却勞神 還是微吟到日曛 松鶴認名呼得下 沙蟬飛處聽猶聞 夜闌亦似深山月 雨後唯關滿屋雲 便此逍遙應不易 朱衣紅斾未容君

到縣却應嫌水闊 離家終是見山疎 笙歌不駐難辭酒 舟檝將行負擔書 爲政必能安楚老 向公猶可釣淮魚 鸞凰取便多如此 掠地斜飛上太虛

上德由來合動天 旌旗到日是豐年 羣書已熟無人似 五字研成舉世傳 莫道政聲同宇宙 須知紫氣滿山川 豈唯里巷皆蘇息 猶有恩波及釣船

封匏寄酒提攜遠 織籠盛梅答贈遲 九度攪和誰用法 四邊窺摘自攀枝 罇罍泛蟻堪嘗日 童稚驅禽欲熟時 畢卓醉狂潘氏少 傾來擲去恰相宜

能除疾瘼似良醫 一郡鄉風當日移 身貴久離行藥伴 才高獨作後人師 春遊下馬皆成醼 吏散看山即有詩 借問公方與文道 而今中夏更傳誰

君辭舊里一年期 藝至心身亦自知 尊盡離人看北斗 月寒驚鵲繞南枝 書迴冊市砧應絕 棹出村潭菊未衰 與爾相逢終不遠 昨聞秘監在台墀

激箭溪湍勢莫憑 飄然一葉若爲乘 仰瞻青壁開天罅 斗轉寒灣避石稜 巢鳥夜驚離島樹 啼猿晝怯下巖藤 此中明日尋知己 恐似龍門不易登

不獨閑花不共時 一株寒豔尚參差 凌晨未噴含霜朵 應候先開亞水枝 芬郁合將蘭竝茂 凝明應與雪相宜 謝公吟賞愁飄落 可得更拈長笛吹

借問庭芳早晚栽 座中疑展畫屏開 花分淺淺臙脂臉 葉墮殷殷膩粉腮 紅砌不須誇芍藥 白蘋何用逞重臺 慇懃爲報看花客 莫學遊蜂日日來

險峭雖從筆下成 精能皆自意中生 倚雲孤檜知無朽 挂壁高泉似有聲 轉扇驚波連岸動 迴燈落日向山明 小年師祖過今祖 異域應傳項信名

醉吟雪月思深苦 思苦神勞華髪生 自學古賢修靜節 唯應野鶴識高情 細泉出石飛難盡 孤燭和雲濕不明 何事嬾於嵇叔夜 更無書札答公卿

少小高眠無一事 五侯勳盛欲如何 湖邊倚仗寒吟苦 石上橫琴夜醉多 鳥自樹梢隨果落 人從窗外卸帆過 由來朝市爲真隱 可要棲身向薜蘿

密片無聲急復遲 紛紛猶勝落花時 從容不覺藏苔逕 宛轉偏宜傍柳絲 透室虛明非月照 滿空迴散是風吹 高人坐臥才方逸 援筆應成六出詞

密片繁聲旋不銷 縈風雜霰轉飄颻 澄江莫蔽長流色 衰柳難黏自動條 濕氣添寒酤酒夜 素花迎曙卷簾朝 此時明逕無行跡 唯望徽之問寂寥

寒空此夜落文星 星落文留萬古名 入室幾人成弟子 爲儒是處哭先生 家無諫草逢明代 國有遺篇續正聲 曉向平原陳葬禮 悲風吹雨濕銘旌

北人雖泛南流水 稱意南行莫恨賒 道路先經毛竹嶺 風煙漸近刺桐花 舟停漁浦猶爲客 縣入樵溪似到家 下馬政聲王事少 應容閑吏日高衙

舉目縱然非我有 思量似在故山時 鶴盤遠勢投孤嶼 蟬曳殘聲過別枝 涼月照窗欹枕倦 澄泉遶石泛觴遲 青雲未得平行去 夢到江南身旅羇

聖代諫臣停諫舌 求歸故里傲雲霞 溪頭講樹纜漁艇 篋裏朝衣輸酒家 但愛身閑辭祿俸 那嫌歲計在桑麻 我來幸與諸生異 問答時容近絳紗

爲是仙才登望處 風光便似武陵春 閑花半落猶迷蝶 白鳥雙飛不避人 樹影興餘侵枕簟 荷香坐久著衣巾 暫來此地非多日 明主那容借寇恂

少微夜夜當仙掌 更有何人在此居 花月舊應看浴鶴 松蘿本自伴刪書 素琴醉去經宵枕 衰髪寒來向日梳 故國多年歸未遂 因逢此地憶君廬

昔用雄才登上第 今將重德合明君 苦心多爲安民術 援筆皆成出世文 寒角細吹孤嶠月 秋濤橫卷半江雲 掠天逸勢應非久 一鶚那棲衆鳥羣

幸見仙才領郡初 郡城孤峭似仙居 杉蘿色裏遊亭榭 瀑布聲中閱簿書 德重自將天子合 情高元與世人疎 寒潭是處清連底 賓席何心望食魚

砌下松巔有鶴棲 孤猿亦在鶴邊啼 臥聞雷雨歸巖早 坐見星辰去地低 一逕穿緣應就郭 千花掩映似無溪 是非生死多憂惱 此日蒙師爲破迷

蘚榭莎亭蘿篠陰 依稀氣象似山林 橘枝亞路黃苞重 井脈牽湖碧甃深 稚子遮門留熟客 驚蟬入座避遊禽 四鄰不見孤高處 翻笑騰騰只醉吟

去去凌晨迴見星 木蘭舟穩畫橈輕 白波潭上魚龍氣 紅樹林中雞犬聲 蜜炬燒殘銀漢昃 羽觴飛急玉山傾 此時檢點諸名士 却是漁翁無姓名

高節何曾似任官 藥苗香潔備常餐 一分酒戶添猶得 五字詩名隱即難 笑我無媒生鶴髪 知君有意憶漁竿 明年莫便還家去 鏡裏雲山且共看

榮啓先生挾琴去 厭尋靈勝憶巖栖 白猿垂樹窗邊月 紅鯉驚鉤竹外溪 慣採藥苗供野饌 曾書蕉葉寄新題 古賢猶愴河梁別 未可怱怱便解攜

積翠千層一徑開 遙盤山腹到瓊臺 藕花飄落前巖去 桂子流從別洞來 石上叢林礙星斗 窗邊瀑布走風雷 縱云孤鶴無留滯 定恐煙蘿不放迴

日夜役神多損壽 先生下世未中年 撰碑縱託登龍伴 營奠應支賣鶴錢 孤壠陰風吹細草 空窗濕氣漬殘篇 人間別更無冤事 到此誰能與問天

湖北湖西往復還 朝昏只處自由間 暑天移榻就深竹 月夜乘舟歸淺山 遶砌紫鱗欹枕釣 垂簷野果隔窗攀 古賢暮齒方如此 多笑愚儒鬢未斑

慵拙幸便荒僻地 縱聽猨鳥亦何愁 偶斟藥酒欺梅雨 却著寒衣過麥秋 歲計有時添橡實 生涯一半在漁舟 世人若便無知己 應向此溪成白頭

欹枕亦吟行亦醉 臥吟行醉更何營 貧來猶有故琴在 老去不過新髪生 山鳥踏枝紅果落 家童引釣白魚驚 潛夫自有孤雲侶 可要王侯知姓名

作尉孜孜更寒苦 操心至癖不爲清 雖將劍鶴支殘債 猶有歌篇取盛名 盡擬勤求爲弟子 皆將疑義問先生 與君相識因儒術 歲月彌多別有情

縱居鼙角喧闐處 亦共雲溪邃僻同 萬慮全離方寸內 一生多在五言中 芰荷葉上難停雨 松檜枝間自有風 莫笑旅人終日醉 吾將大醉與禪通

我愛君家似洞庭 衝灣潑岸夜波聲 蟾蜍影裏清吟苦 舴艋舟中白髮生 常共酒杯爲侶伴 復聞紗帽見公卿 莫言舉世無知己 自有孤雲識此情

日與村家事漸同 燒松啜茗學鄰翁 池塘月撼芙蕖浪 窗戶涼生薜荔風 書幌晝昏嵐氣裏 巢枝俯折雪聲中 山陰釣叟無知己 窺鏡撏多鬢欲空

芸香署裏從容步 陽羨山中嘯傲情 竿底紫鱗輸釣伴 花邊白犬吠流鶯 長潭五月含冰氣 孤檜中宵學雨聲 便泛扁舟應未得 鴟夷棄相始垂名

八月蕭條九月時 沙蟬海燕各分飛 杯盂未稱嘗生酒 砧杵先催試熟衣 泉漱玉聲衝石竇 橘垂朱實壓荆扉 無過縱有家山思 印綬留連爭得歸

此日因師話鄉里 故鄉風土我偏諳 一枝竹葉如溪北 半樹梅花似嶺南 山夜獵徒多信犬 雨天村舍未催蠶 如今休作還家意 兩鬚垂絲已不堪

自古主司看薦士 明年應是不參差 須憑吉夢爲先兆 必恐長才偶盛時 北闕上書衝雪早 西陵中酒趂潮遲 郄詵可要真消息 只向春前便得知

甸外山川無越國 依稀只似劍門西 鏡中疊浪搖星斗 城上繁花咽鼓鼙 斷臂青猿啼玉笥 成行白鳥下耶溪 此中曾是同遊處 迢遞尋君夢不迷

仙舟仙藥醉行春 上界稀逢下界人 綺繡峰前聞野鶴 旌旗影裏見遊鱗 澄潭徹底齊心鏡 雜樹含芳讓錦茵 凡許從容誰不幸 就中光顯是州民

紛紜宛轉更堪看 壓竹摧巢井徑漫 風柳細條粘不得 春溪綠色蔽應難 清輝直認中庭月 濕氣偏添半夜寒 謝守來吟才更逸 郢詞先至彩毫端

大志無心守章句 終懷上畧致殊功 保寧帝業青萍在 投棄儒書絳帳空 密雪曙連葱嶺道 青松夜起柳營風 將星依舊當文座 應念愚儒命未通

重疊山前對酒罇 騰騰兀兀度朝昏 平明疎磬白雲寺 遙夜孤砧紅葉村 去鳥豈知煙樹遠 驚魚應覺露荷翻 旅人寄食逢黃菊 每見故人思故園

亭際夭妍日日看 每朝顏色一般般 滿枝猶待春風力 數朵先欺臘雪寒 舞蝶似隨歌拍轉 遊人只怕酒杯乾 久長年少應難得 忍不叢邊到夜觀

檇李轉聞風教好 重門夜不上重關 腰懸墨綬三年外 身去青雲一步間 勤苦字人酬帝力 從容對客問家山 升沈路別情猶在 不忘鄉中舊往還

行處避松兼礙石 即須門徑落斜開 愛邀舊友看漁釣 貪聽新禽駐酒杯 樹影不隨明月去 溪聲常送落花來 睡時分得江淹夢 五色毫端弄逸才

廣狹偶然非製定 猶將方寸像滄溟 一泓春水無多浪 數尺晴天幾箇星 露滿玉盤當半夜 匣開金鏡在中庭 主人垂釣常來此 雖把魚竿醉未醒

壽盡天年命不通 釣溪吟月便成翁 雖云掛劍來墳上 亦恐藏書在壁中 巢父精靈歸大夜 客兒才調振遺風 南華至理須齊物 生死即應無異同

異術閑和合聖明 湖光浩氣共澄清 郭中雲吐啼猿寺 山上花藏調角城 香起荷灣停棹飲 絲垂柳陌約鞭行 遊人今日又明日 不覺鏡中新髪生

雲霞水木共蒼蒼 元化分功秀一方 百里湖波輕撼月 五更軍角慢吹霜 沙邊賈客喧魚市 島上潛夫醉笋莊 終歲逍遙仁術內 無名甘老買臣鄉

或雨或雲常不定 地靈雲雨自無時 世人莫識神方字 仙鳥偏棲藥樹枝 遠壑度年如晦暝 陰溪入夏有凌澌 此中唯有師知我 未得尋師即夢師

婆娑戀酒山花盡 繞繚還家水路通 轉檝擬從青草岸 吹帆猶是白蘋風 淮邊欲暝軍鼙急 洛下先寒苑樹空 詩句因余更孤峭 書題不合忘江東

用心精至自無疑 千萬人中似汝稀 上國纔將五字去 全家便待一枝歸 西陵柳路搖鞭盡 北固潮程掛席飛 想見明年榜前事 當時分散著來衣

坐看南北與西東 遠近無非禮義中 一縣繁花香送雨 五株垂柳綠牽風 寒濤背海喧還靜 驛路穿林斷復通 仲叔受恩多感戀 裴回却怕酒壺空

何事忽來還忽去 孤雲不定鶴情高 真經與術添年壽 靈藥分功入鬢毛 必擬一身生羽翼 終看陸地作波濤 遍尋巖洞求仙者 即恐無人似爾曹

由來至寶出毫端 五色炎光照室寒 仰望孤峰知聳峻 前臨積水見波瀾 冰絲織絡經心久 瑞玉雕磨措手難 不是散齋兼拭目 尋常未便借人看

大片紛紛小片輕 雨和風擊更縱橫 園林入夜寒光動 窗戶凌晨濕氣生 蔽野吞村飄未歇 摧巢壓竹密無聲 山陰道士吟多興 六出花邊五字成

出衆仙才是謫仙 裁霞曳繡一篇篇 雖將潔白酬知己 自有風流助少年 欹枕臥吟荷葉雨 持杯坐醉菊花天 冥搜太苦神應乏 心在虛無更那邊

寸心似火頻求薦 兩鬢如霜始息機 隔岸雞鳴春耨去 鄰家犬吠夜漁歸 倚松長嘯宜疎拙 拂石欹眠絕是非 多謝元瑜憐野賤 時迴車馬發光輝

政成何用滿三年 上界羣仙待謫仙 便赴新恩歸紫禁 還從舊路上青天 笙歌怨咽當離席 更漏丁東在畫船 必恐駐班留立位 前程一步是爐煙

藥成平地是寥天 三十人中最少年 白雪振聲來輦下 青雲開路到牀前 公卿位近應翹足 荀宋才微可拍肩 一等孔門爲弟子 愚儒獨自賦歸田

常聞畫石不畫水 畫水至難君得名 海色未將藍汁染 筆鋒猶傍墨花行 散吞高下應無岸 斜蹙東南勢欲傾 坐久神迷不能決 却疑身在小蓬瀛

主人何處獨裴回 流水自流花自開 若見故交皆散去 即應新燕不歸來 入門繚繞穿荒竹 坐石逡巡染綠苔 應是曾經惡風雨 修桐半折損琴材

山捧亭臺郭遶山 遙盤蒼翠到山巔 嵒中古井雖通海 窟裏陰雲不上天 羅列衆星依木末 周迴萬室在簷前 我來可要歸禪老 一寸寒灰已達玄

清邃林亭指畫開 幽巖別派像天台 坐牽蕉葉題詩句 醉觸藤花落酒杯 白鳥不歸山裏去 紅鱗多自鏡中來 終年此地爲吟伴 早起尋君薄暮迴

修持百法過半百 日往月來心更堅 牀上水雲隨坐夏 林西山月伴行禪 寒蜩遠韻來窗裏 白鳥斜行起砌邊 我愛尋師師訪我 只應尋訪是因緣

直緣多藝用心勞 心路玲瓏格調高 舞袖低徊真蛺蝶 朱唇深淺假櫻桃 粉胸半掩疑晴雪 醉眼斜迴小樣刀 才會雨雲須別去 語慙不及琵琶槽

嚴冬忽作看花日 盛暑翻爲見雪時 坐上弄嬌聲不轉 尊前掩笑意難知 含歌媚盼如桃葉 妙舞輕盈似柳枝 年幾未多猶怯在 些些私語怕人疑

酒蘊天然自性靈 人間有藝總關情 剝葱十指轉籌疾 舞柳細腰隨拍輕 常恐胸前春雪釋 惟愁座上慶雲生 若教梅尉無仙骨 爭得仙娥駐玉京

昔日仙人今玉人 深冬相見亦如春 倍酬金價微含笑 纔發歌聲早動塵 昔歲曾爲蕭史伴 今朝應作宋家鄰 百年別後知誰在 須遣丹青畫取真

幾年調弄七條絲 元化分功十指知 泉迸幽音離石底 松含細韻在霜枝 窗中顧兔初圓夜 竹上寒蟬盡散時 唯有此時心更靜 聲聲可作後人師

去歲離家今歲歸 孤帆夢向鳥前飛 必知蘆笋侵沙井 兼被藤花占石磯 雲島採茶常失路 雪龕中酒不關扉 故交若問逍遙事 玄冕何曾勝葦衣

牛斗正齊羣木末 鳥行橫截衆山腰 路盤砌下兼穿竹 井在巖頭亦統潮 海岸四更看日出 石房三月任花燒 未能割得繁華去 難向此中甘寂寥

暖景融融寒景清 越臺風送曉鐘聲 四郊遠火燒煙月 一道驚波撼郡城 夜雪未知東岸綠 春風猶放半江晴 謝公吟處依稀在 千古無人繼盛名

垂楊褭褭草芊芊 氣象清深似洞天 援筆便成鸚鵡賦 洗花須用桔槔泉 商於避世堪同日 渭曲逢時必有年 直恐剛腸閑未得 醉吟爭奈被才牽

常思舊里欲歸難 已作歸心即自寬 此日早知無爵位 當時便合把漁竿 朝昏入閏春將逼 城邑多山夏却寒 不是幽愚望榮忝 君侯異禮亦何安

顏巷蕭條知命後 膺門感激受恩初 却容鶴髪還蝸舍 猶夢漁竿從隼旟 新定暮雲吞故國 會稽春草入貧居 鄉中自古爲儒者 誰得公侯降尺書

來來先上上方看 眼界無窮世界寬 巖溜噴空晴似雨 林蘿礙日夏多寒 衆山迢遞皆相疊 一路高低不記盤 清峭關心惜歸去 他時夢到亦難判

定擬孜孜化海邊 須判素髪侮流年 波濤不應雙溪水 分野長如二月天 浮客若容開荻地 釣翁應免稅苔田 前賢未必全堪學 莫讀當時歸去篇

雖展縣圖如到縣 五程猶入縉雲東 山間閣道盤巖底 海界孤峰在浪中 禮法未聞離漢制 土宜多說似吳風 字人若用非常術 唯要旬時便立功

指畫便分元化力 周迴秀絕自清機 孤雲戀石尋常住 落絮縈風特地飛 雛鳥啼花催釀酒 驚魚濺水誤沾衣 明年秩滿難將去 何似先教畫取歸

越器敲來曲調成 腕頭勻滑自輕清 隨風搖曳有餘韻 測水淺深多泛聲 晝漏丁當相續滴 寒蟬計會一時鳴 若教進上梨園去 衆樂無由更擅名

急景蒼茫晝若昏 夜風乾峭觸前軒 寒威半入龍蛇窟 暖氣全歸草樹根 蠟燼凝來多碧焰 香醪滴處有冰痕 尺書未達年應老 先被新春入故園

御題百首思縱橫 半日功夫舉世名 羽冀便從吟處出 珠璣續向筆頭生 莫嫌黃綬官資小 必料青雲道路平 才子風流復年少 無愁高臥不公卿

傍窺盛德與高節 緬想應無前後人 講論參同深到骨 停騰姹女立成銀 棊功過却楊玄寶 易義精於梅子真 朱紫侯門猶不見 可知岐路有風塵

聖主佇知宣室事 豈容才子滯長沙 隨珠此去方酬德 趙璧當時誤指瑕 驄馬將離江浦月 繡衣却照禁中花 應憐寂寞滄洲客 煙漢塵泥相去賒

舉目淒涼入破門 鮫人一飯尚知恩 閑花舊識猶含笑 怪石無情更不言 樵叟和巢伐桃李 牧童兼草踏蘭蓀 壺觴笑詠隨風去 唯有聲聲蜀帝魂

寒莎野樹入荒庭 風雨蕭蕭不掩扃 舊徑已知無孟竹 前溪應不浸荀星 精靈消散歸寥廓 功業傳留在誌銘 薄暮停車更悽愴 山陽隣笛若爲聽

修持清苦振佳聲 衆鳥那知一鶚情 躡履三千皆後學 摶風九萬即前程 名將日月同時朽 身是山河應數生 從此雲泥更懸闊 漁翁不合見公卿

郭裏人家如掌上 簷前樹木映窗櫺 煙霞若接天台地 分野應侵婺女星 驛路古今通北闕 仙溪日夜入東溟 綵衣才子多吟嘯 公退時時見畫屏

畫石畫松無兩般 猶嫌瀑布畫聲難 雖云智惠生靈府 要且功夫在筆端 潑處便連陰洞黑 添來先向朽枝乾 我家曾寄雙臺下 往往開圖盡日看

莫見平明離少室 須知薄暮入天台 常時愛縮山川去 有夜自攜星月來 靈藥不知何代得 古松應是長年栽 先生暗笑看棊者 半局棊邊白髮催

聖世科名酬志業 仙州秀色助神機 梅真入仕提雄筆 阮瑀從軍著綵衣 晝寢不知山雪積 春遊應趁夜潮歸 相思莫訝音書晚 鳥去猶須疊日飛

昔著政聲聞國外 今留儒術化江東 青雲舊路歸仙掖 白鳳新詞入聖聰 弦管未知銀燭曉 旌旗已侍錦帆風 郡人難議酬恩德 徧在三年禮遇中

繡難相似畫難真 明媚鮮妍絕比倫 露壓盤條方到地 風吹豔色欲燒春 斷霞轉影侵西壁 濃麝分香入四鄰 看取後時歸故里 庭花應讓錦衣新

縱目下看浮世事 方知峭崿與天通 湖邊風力歸帆上 嶺頂雲根在雪中 促韻寒鐘催落照 斜行白鳥入遙空 前人去後後人至 今古異時登眺同

之官便是還鄉路 白日堂堂著錦衣 八詠遺風資逸興 二溪寒色助清威 曙星沒盡提綱去 暝角吹殘鏁印歸 笑我中年更愚僻 醉醒多在釣漁磯

未明先見海底日 良久遠雞方報晨 古樹含風長帶雨 寒巖四月始知春 中天氣爽星河近 下界時豐雷雨勻 前後登臨思無盡 年年改換去來人

求仙不在鍊金丹 輕舉由來別有門 日晷未移三十刻 風騷已及四千言 宏才尚遣居卑位 公道何曾雪至冤 歛板塵中無恨色 應緣利祿副晨昏

爲郡至公兼至察 古今能有幾多人 憂民一似清吟苦 守節還如未達貧 利刃從前堪切玉 澄潭到底不容塵 潛夫豈合干旌斾 甘棹漁舟下釣綸

風煙百變無定態 緬想畫人虛損心 卷箔檻前沙鳥散 垂鉤牀下錦鱗沈 白雲野寺凌晨磬 紅樹孤村遙夜砧 此地四時拋不得 非唯盛暑事開襟

地靈直是饒風雨 杉檜老於雲雨間 只訝窗中常見海 方知砌下更多山 遠泉勢曲猶須引 野果枝低可要攀 若把重門諭玄寂 何妨善閉却無關

亦恐淺深同禹穴 兼云制度象汙罇 窺尋未見泉來路 緬想應穿石裂痕 片段似冰猶可把 澄清如鏡不曾昏 欲知到底無塵染 堪與吾師比性源

不敢要君徵亦起 致君全得似唐虞 讜言昨歎離天聽 新塚今聞入縣圖 琴鎖壞窗風自觸 鶴歸喬木月難呼 學書弟子何人在 檢點猶逢諫草無

孫武傾心與萬夫 削平妖孽在斯須 纔施偃月行軍令 便見台星逼座隅 獨柱搘天寰海正 雄名蓋世古今無 聖君爭不酬功業 仗下高懸破賊圖

下馬政成無一事 應須勝地過朝昏 笙歌引出桃花洞 羅繡擁來金谷園 十里水雲吞半郭 九秋山月入千門 常聞大廈堪棲息 燕雀心知不敢言

異境永爲歡樂地 歌鐘夜夜復年年 平明旭日生牀底 薄暮殘霞落酒邊 雖向檻前窺下界 不知窗裏是中天 直須分付丹青手 畫出旌幢遶謫仙

非唯孤峭與世絕 吟處斯須能變通 物外搜羅歸大雅 毫端剪削有餘功 山川正氣侵靈府 雪月清輝引思風 別得人間上昇術 丹霄路在五言中

東南雲路落斜行 入樹穿村見赤城 遠近常時皆藥氣 高低無處不泉聲 映巖日向牀頭沒 濕燭雲從柱底生 更有仙花與靈鳥 恐君多半未知名

毫末用功成一水 水源山脉固難尋 逡巡便可見波浪 咫尺不能知淺深 但有片雲生海口 終無明月在潭心 我來擬學磻溪叟 白首釣璜非陸沈

莫見一瓢離樹上 猶須四壁在林間 沈吟不寐先聞角 屈曲登高自有山 濺石迸泉聽未足 亞窗紅果臥堪攀 公卿若便遺名姓 却與禽魚作往還

聚散聯翩急復遲 解將華髪兩相欺 雖云竹重先藏路 却訝巢傾不損枝 入戶便從風起後 照窗翻似月明時 此時門巷無行跡 塵滿尊罍誰得知

舉目時時似故園 鄉心自動向誰言 白雲曉濕寒山寺 紅葉夜飛明月村 震澤風帆歸橘岸 錢塘水府抵城根 羨師了達無牽束 竹徑生苔掩竹門

野禽未覺巢枝仄 稚子先憂徑竹摧 半夜忽明非月午 前庭旋釋被春摧 碎花若入樽中去 清氣應歸筆底來 深擁紅爐聽仙樂 忍教愁坐畫寒灰

舉目豈知新智慧 存思便是小天台 偶嘗嘉果求枝去 因問名花寄種來 春物誘才歸健筆 夜歌牽醉入叢杯 此中難遇逍遙事 計日應爲印綬催

一石雄才獨占難 應分二斗借人寰 澄心不出風騷外 落筆全歸教化間 蓮幕未來須更聘 桂枝纔去即先攀 可憐麗句能飛動 荀宋精靈亦厚顏

相看不忍盡離觴 五兩牽風速去檣 遠驛新砧應弄月 初程殘角未吹霜 越山直下分吳苑 淮水橫流入楚鄉 珍重郄家好兄弟 明年祿位在何方

截灣衝瀨片帆通 高枕微吟到剡中 掠草並飛憐燕子 停橈獨飲學漁翁 波濤漫撼長潭月 楊柳斜牽一岸風 便擬乘槎應去得 仙源直恐接星東

遙夜看來疑月照 平明失去被雲迷 掛巖遠勢穿松島 擊石殘聲注稻畦 素色噴成三伏雪 餘波流作萬年溪 不緣真宰能開決 應向前山雜淤泥

三世精能舉世無 筆端狼籍見功夫 添來勢逸陰崖黑 潑處痕輕灌木枯 垂地寒雲吞大漠 過江春雨入全吳 蘭堂坐久心彌惑 不道山川是畫圖

出鎮當時移越俗 致君何日不堯年 到來唯飲長溪水 歸去應將一箇錢 吟處美人擎筆硯 行時飛鳥避旌旃 四方皆是分憂寄 獨有東南戴二天

王臣夷夏仰清名 領鎮猶爲失意行 已見玉璜曾上釣 何愁金鼎不和羹 譽將星月同時朽 身應山河滿數生 泥滓雲霄至懸闊 漁翁不合見公卿

莫見凌風飄粉籜 須知礙石作盤根 細看枝上蟬吟處 猶是筍時蟲蝕痕 月送綠陰斜上砌 露凝寒色濕遮門 列仙終日逍遙地 鳥雀潛來不敢喧

名場失手一年年 月桂嘗聞到手邊 誰道高情偏似鶴 自云長嘯不如蟬 衆花交豔多成實 深井通潮半雜泉 却是偶然行未到 元來有路上寥天

自將苦節酬清秩 肯要龐眉一箇錢 恩愛已蘇句踐國 程途却上大羅天 魚池菊島還公署 沙鶴松栽入畫船 密奏無非經濟術 從容幾刻在爐煙

閉戶先生無是非 竹灣松樹藕苗衣 愁吟密雪思難盡 醉倒殘花扶不歸 若出薜蘿迎鶴簡 應拋舴艋別漁磯 到頭苦節終何益 空改文星作少微

都緣聲價振皇州 高臥中條不自由 早副急徵來鳳沼 常陪內宴醉龍樓 鏘金五字能援筆 釣玉三年信直鉤 必恐借留終不遂 越人相顧已先愁

功成猶自更行春 塞路旌旗十里塵 只用篇章爲教化 不知夷夏望陶鈞 金章照耀浮光動 玉面生獰細步勻 歷任聖朝清峻地 至今依是少年身

變通唯在片時間 此事全由一粒丹 若取壽長延至易 如嫌地遠縮何難 先生闊別能輕舉 弟子纔來學不飡 篋裏生塵是閑藥 外沾猶可救衰殘

纔下軺車即歲豐 方知盛德與天通 清聲漸出寰瀛外 喜氣全歸教化中 落地遺金終日在 經年滯獄當時空 直緣後學無功業 不慮文翁不至公

奔傾漱石亦噴苔 此是便隨元化來 長片掛巖輕似練 遠聲離洞咽於雷 氣含松桂千枝潤 勢畫雲霞一道開 直是銀河分派落 兼聞碎滴濺天台

方知激蹙與噴飛 直恐古今同一時 遠壑流來多石脉 寒空撲碎作凌澌 謝公巖上衝雲去 織女星邊落地遲 聚向山前更誰測 深沈見底是澄漪

用心何況兩衙間 退食孜孜亦不閑 壓酒曬書猶檢點 修琴取藥似交關 笙歌入夜舟中月 花木知春縣裏山 平叔正堪湯餅試 風流不合問年顏

灩灩濕光凌竹樹 寥寥清氣襲衣襟 不知測穴通潮信 却訝輕漣動鏡心 夜久即疑星影過 早來猶見石痕深 轆轤用智終何益 抱甕遺名亦至今

直爲篇章非動衆 遂令軒蓋不經過 未妨溪上泛漁艇 又爲門前張雀羅 夜學事須憑雪照 朝廚爭奈絕煙何 若於巖洞求倫類 今古疎愚似我多

非唯吳起與穰苴 今古推排盡不如 白馬知無髀上肉 黃巾泣向箭頭書 二年戰地成桑茗 千里荒榛作比閭 功業更多身轉貴 佇看幢節引戎車

不覺年華似箭流 朝看春色暮逢秋 正嗟新塚垂青草 便見故交梳白頭 雖道了然皆是夢 應還達者即無愁 破除生死須齊物 誰向穹蒼問事由

日烏往返無休息 朝出扶桑暮却迴 夜雨旋驅殘熱去 江風吹送早寒來 纔憐飲處飛花片 又見書邊聚雪堆 莫恃少年欺白首 須臾還被老相催

世途擾擾復憧憧 真恐華夷事亦同 歲月自消寒暑內 榮枯盡在是非中 今朝猶作青襟子 明日還成白首翁 堪笑愚夫足紛競 不知流水去無窮

不逢盛暑不衝寒 種子成叢用法難 醉眼若爲拋去得 狂心更擬折來看 凌霜烈火吹無豔 裛露陰霞曬不乾 莫道嬌紅怕風雨 經時猶自未凋殘

織錦雖云用舊機 抽梭起樣更新奇 何如且破望中葉 未可便攀低處枝 藉地落花春半後 打窗斜雪夜深時 此時才子吟應苦 吟苦鬼神知不知

字人心苦達神明 何止重門夜不扃 莫道耕田全種秫 兼聞退食亦逢星 暎林顧兔停琴望 隔水寒猨駐筆聽 却恐南山盡無石 南山有石合爲銘

非唯言下變榮衰 大海可傾山可移 如剖夜光歸暗室 似驅春氣入寒枝 死灰到底翻騰焰 朽骨隨頭却長肥 便殺微躬復何益 生成恩重報無期

舊巖終副却歸期 巖下有人應識師 目覩嬰孩成老叟 手栽松柏有枯枝 前山低校無多地 東海淺於初去時 若把古今相比類 姓丁仙鶴亦如斯

路入仙溪氣象清 垂鞭樹石罅中行 霧昏不見西陵岸 風急先聞瀑布聲 山下縣寮張樂送 海邊津吏棹舟迎 詩家弟子無多少 唯只於余別有情

青苔斸破植貞堅 細碧竿排鬱眼鮮 小鳳凰聲吹嫩葉 短蛟龍尾褭輕煙 節環膩色端勻粉 根拔秋光暗長鞭 怪得入門肌骨冷 綴風黏月滿庭前

苦用貞心傳弟子 即應低眼看公卿 水中明月無踪跡 風裏浮雲可計程 庭際孤松隨鶴立 窗間清磬學蟬鳴 料師多刦長如此 豈筭前生與後生

中天坐臥見人寰 峭石垂藤不易攀 晴卷風雷歸故壑 夜和猿鳥鎖寒山 勢橫綠野蒼茫外 影落平湖瀲灩間 師在西巖最高處 路尋之字見禪關

蒼翠岧嶤逼窅冥 下方雷雨上方晴 飛流便向砌邊挂 片月影從窗外行 馴鹿不知誰結侶 野禽都是自呼名 只應禪者無來去 坐看千山白髮生

春去春來似有期 日高添睡是歸時 雖將細雨催蘆笋 却用東風染柳絲 重霧已應吞海色 輕霜猶自剉花枝 此時野客因花醉 醉臥花間應不知

連枝棣萼世無雙 未秉鴻鈞擁大邦 折桂早聞推獨步 分憂暫輟過重江 晴尋鳳沼雲中樹 思遶稽山枕上窗 試把十年辛苦志 問津求拜碧油幢

桂輪秋半出東方 巢鵲驚飛夜未央 海上風雲搖皓影 空中露氣濕流光 斜臨戶牖通宵燭 迴照堦墀到曉霜 庾亮恃才高更逸 方聞墨翰已成章

運行元化不參差 四極中華共一時 正氣纔隨灰律變 殘寒便被柳條欺 冰融大澤朝陽覺 草綠陳根夜雨知 不信風光疾於箭 年來年去變霜髭

玉漏斯須即達晨 四時吹轉任風輪 寒燈短燼方燒臘 畫角殘聲已報春 明日便爲經歲客 昨朝猶是少年人 新正定數隨年減 浮世惟應百遍新

便向中流出太陽 兼疑大岸逼浮桑 門前白道通丹闕 浪裏青山占幾鄉 帆勢落斜依浦溆 鐘聲斷續在滄茫 古今悉不知天意 偏把雲霞媚一方

莫道東南路不賒 思歸一步是天涯 林中夜半雙臺月 洲上春深九里花 綠樹遶村含細雨 寒潮背郭卷平沙 聞師却到鄉中去 爲我殷勤謝酒家

四極雖云共二儀 晦明前後即難知 西方尚在星辰下 東域已過寅卯時 大海浪中分國界 扶桑樹底是天涯 滿帆若有歸風便 到岸猶須隔歲期

玉帛朝元萬國來 雞人曉唱五門開 春排北極迎仙馭 日捧南山入壽杯 歌舜薰風鏗劒珮 祝堯嘉氣靄樓臺 可憐四海車書共 重見蕭曹佐漢材

落盡春紅始著花 花時比屋事豪奢 買栽池館恐無地 看到子孫能幾家 門倚長衢攢繡轂 幄籠輕日護香霞 歌鐘滿座爭歡賞 肯信流年鬢有華

當時無德御乾坤 廣築徒勞萬古存 謾役生民防極塞 不知血刃起中原 珠璣旋見陪陵寢 社稷何曾保子孫 降虜至今猶自說 冤聲夜夜傍城根

秋夕蒼茫一雁過 西風白露滿宮莎 昨來京洛逢歸客 猶說軒車未渡河 莫把少年空倚賴 須知孤立易蹉跎 想君懷抱哀吟夜 銅雀臺前皓月多

葉落纔悲草又生 看看少壯是衰形 關中秋雨書難到 江上春寒酒易醒 多少繫心身未達 尋思舉目淚堪零 幾時拋得歸山去 松下看雲讀道經

喔喔晨雞滿樹霜 喧喧曉渡簇舟航 數星昨夜寒爐火 一陣誰家臘甕香 久別羇孤成潦倒 迴看書劒更蒼黃 逢人舉止皆言命 至竟謀閑可勝忙

野堂吟罷獨行行 點水微微凍不鳴 十里溪山新雪後 千家襟袖曉寒生 只宜醉夢依華寢 可稱羸蹄赴宿程 日苦幾多心下見 那堪歲晏又無成

僻居多與懶相宜 吟擁寒爐過臘時 風柳欲生陽面葉 凍梅先綻嶺頭枝 山川自小拋耕釣 骨肉無因免別離 賴有陶情一尊酒 愁中相向展愁眉

柳暗榆飛春日深 水邊門巷獨來尋 舊山共是經年別 新句相逢竟夕吟 枕近禁街聞曉鼓 月當高竹見棲禽 勞歌莫問秋風計 恐起江河垂釣心

青樓一別戍金微 力盡秋來破虜圍 錦字莫辭連夜織 塞鴻常是到春歸 正憐漢月當空照 不奈胡沙滿眼飛 唯有夢魂南去日 故鄉山水路依稀

暖辭雲谷背殘陽 飛下東風翅漸長 却笑金籠是羈絆 豈知瑤草正芬芳 曉逢溪雨投紅樹 晚囀宮樓泣舊妝 何事離人不堪聽 灞橋斜日褭垂楊

行宮門外陌銅駝 兩畔分栽此最多 欲到清秋近時節 爭開金蘂向關河 層樓寄恨飄珠箔 駿馬憐香撼玉珂 愁殺江湖隨計者 年年爲爾剩奔波

春半上陽花滿樓 太平天子昔巡遊 千門雖對嵩山在 一笑還隨洛水流 深鎖笙歌巢燕聽 遙瞻金碧路人愁 翠華却自登仙去 腸斷宮娥望不休

臺閣層層倚半空 遶軒澄碧御溝通 金鈿座上歌春酒 畫蠟尊前滴曉風 歲月不知成隙地 子孫誰更繫殊功 人間若算無榮辱 却是扁舟一釣翁

野店暮來山畔逢 寒蕪漠漠露華濃 窗間燈在犬驚吠 溪上月沈人罷舂 遠別只愁添雪鬢 此生何計隱雲峯 離心却羨南飛翼 獨過吳江更數重

春生溪嶺雪初開 下馬雲亭酹一杯 好是精靈偏有感 能於鄉里不爲災 九江賈客應遙祝 五夜神兵數此來 盡室唯求多降福 新年歸去便風催

一片危牆勢恐人 牆邊日日走蹄輪 築時驅盡千夫力 崩處空爲數里塵 長恨往來經此地 每嗟興廢欲霑巾 那堪又向荒城過 錦雉驚飛麥隴春

百戰辛勤歸帝鄉 南班班裏最南行 弓欺猨臂秋無力 劒泣虯髯曉有霜 千古恥非書玉帛 一心猶自向河湟 年年宿衛天顏近 曾把功勳奏建章

故國東歸澤國遙 曲江晴望憶漁樵 都緣北闕春先到 不是南山雪易消 瑞影玉樓開組繡 歡聲丹禁奏雲韶 雖然未得陪鴛鷺 亦酹金觴祝帝堯

喧喧蹄轂走紅塵 南北東西暮與晨 謾道青雲難得路 何曾紫陌有閑人 杯傾竹葉侯門月 馬落桃花御水春 只合詠歌來大國 況逢文景化惟新

若筭防邊久遠名 新安豈更勝長城 謾興他役悲荒壘 何似從今實取兵 聖德便應同險固 人心自不向忠貞 但將死節酬堯禹 版築無勞寇已平

四十年來詩酒徒 一生緣興滯江湖 不愁世上無人識 唯怕村中沒酒沽 春巷摘桑喧姹女 江船吹笛舞蠻奴 焚魚酌醴醉堯代 吟向席門聊自娛

漾漾悠悠幾派分 中浮短艇與鷗羣 天街帶雨淹芳草 玉洞飄花下白雲 靜稱一竿持處見 急宜孤館覺來聞 隋家柳畔偏堪恨 東入長淮日又曛

自說歸山人事賒 素琴丹竈是生涯 牀頭殘藥鼠偷盡 溪上破門風擺斜 石井晴垂青葛葉 竹籬荒映白茅花 遙知此去應稀出 獨臥晴窗夢曉霞

煙收綠野遠連空 戍壘依稀入望中 萬里山河星拱北 百年人事水歸東 扁舟晚濟桃花浪 走馬晴嘶柳絮風 鄉思正多羈思苦 不須迴首問漁翁

柳碧桑黃破國春 殘陽微雨望歸人 江山不改興亡地 冠蓋自爲前後塵 帆勢掛風輕若翅 浪聲吹岸疊如鱗 六朝無限悲愁事 欲下荒城迴首頻

霜白山村月落時 一聲雞後又登岐 居人猶自掩關在 行客已愁驅馬遲 身事不堪空感激 鬢毛看著欲凋衰 青萍委匣休哮吼 未有恩讐擬報誰

紅閑碧霽瑞煙開 錦翅雙飛去又迴 一種鳥憐名字好 盡緣人恨別離來 暖依牛渚汀莎媚 夕宿龍池禁漏催 相對若教春女見 便須攜向鳳凰臺

愁坐蘭閨日過遲 卷簾巢燕羨雙飛 管弦樓上春應在 楊柳橋邊人未歸 玉笛豈能留舞態 金河猶自浣戎衣 梨花滿院東風急 惆悵無言倚錦機

前代高門今宰邑 懷才重義古來無 笙歌厭聽吟清句 京洛思歸展畫圖 蜀醞天寒留容醉 隴禽山曉隔簾呼 何年期拜朱幡貴 馬上論詩在九衢

亂泉飛下翠屏中 名共真珠巧綴同 一片長垂今與古 半山遙聽水兼風 雖無舒卷隨人意 自有潺湲濟物功 每向暑天來往見 疑將仙子隔房櫳

拂露叢開血色殷 枉無名字對空山 時逢舞蝶尋香至 少有行人輟櫂攀 若在侯門看不足 爲生江岸見如閑 結根畢竟輸桃李 長近都城紫陌間

如練如霜乾復輕 西風處處拂江城 長垂釣叟看不足 暫泊王孫愁亦生 好傍翠樓裝月色 枉隨紅葉舞秋聲 最宜羣鷺斜陽裏 閑捕纖鱗傍爾行

性僻多將雲水便 山陽酒病動經年 行遲暖陌花攔馬 睡重春江雨打船 閑弄玉琴雙鶴舞 靜窺庭樹一猱懸 結茅更莫期深隱 聲價如今滿日邊

千門共惜放春迴 半鎖樓臺半復開 公子不能留落日 南山遮莫倚高臺 殘紅似怨皇州雨 細綠猶藏畫蠟灰 畢竟思量何足歎 明年時節又還來

綴雪枝條似有情 凌寒澹注笑妝成 凍香飄處宜春早 素豔開時混月明 遷客嶺頭悲褭褭 美人簾下妬盈盈 滿園桃李雖堪賞 要且東風晚始生

長懸青紫與芳枝 塵路無因免別離 馬上多於在家日 尊前堪惜少年時 關河客夢還鄉後 雨雪山程出店遲 却羨高人此中老 軒車過盡不知誰

一拋文戰學從公 兩逐旌旗宿梵宮 酒醒月移窗影畔 夜涼身在水聲中 侯門聚散真如夢 花界登臨轉悟空 明發不堪山下路 幾程愁雨又愁風

受得彭門擁信旗 一家將謂免羈離 到來門館空歸去 羞向交親說受知 層構尚無容足地 尺波寧有躍鱗時 到頭忍恥求名是 須向青雲覓路岐

花時一宿碧山前 明月東風呌杜鵑 孤館覺來聽夜半 羸僮相對亦無眠 汝身哀怨猶如此 我淚縱橫豈偶然 爭得蒼蒼知有恨 汝身成鶴我成仙

職忝翩翩逐建牙 笈隨征騎入胡沙 定將千里書憑雁 應看三春雪當花 年長有心終報國 時清到處便營家 逢秋不擬同張翰 爲憶鱸魚却歎嗟

清世誰能便陸沈 相逢休作憶山吟 若教仙桂在平地 更有何人肯苦心 去國漢妃還似玉 亡家石氏豈無金 且安懷抱莫惆悵 瑤瑟調高尊酒深

門向紅塵日日開 入門襟袖遠塵埃 暗香惹步澗花發 晚景逼簷溪鳥迴 不爲市朝行路近 有誰車馬看山來 可憐嚴子持竿處 雲水終年鎖綠苔

疊玉駢珪巧思長 露華煙魄讓清光 休搖雉尾當三伏 似展龍鱗在一牀 高價不唯標越絕 冷紋疑似臥瀟湘 杜陵他日重歸去 偏稱醉眠松桂堂

行子豈知煙水勞 西風獨自泛征艘 酒醒孤館秋簾卷 月滿寒江夜笛高 黃葉夢餘歸朔塞 青山家在極波濤 去年今日逢君處 雁下蘆花猨正號

筠管參差排鳳翅 月堂淒切勝龍吟 最宜輕動纖纖玉 醉送當觀灩灩金 緱嶺獨能徵妙曲 嬴臺相共吹清音 好將宮徵陪歌扇 莫遣新聲鄭衛侵

謾把青春酒一杯 愁襟未信酒能開 江邊依舊空歸去 帝里還如不到來 門掩殘陽鳴鳥雀 花飛何處好池臺 此時惆悵便堪老 何用人間歲月催

殘星殘月一聲鐘 谷際巖隈爽氣濃 不向碧臺驚醉夢 但來青鏡促愁容 繁金露潔黃籠菊 獨翠煙凝遠澗松 閑步幽林與苔徑 漸移栖鳥及鳴蛩

幾年栖旅寄西秦 不識花枝醉過春 短艇閑思五湖浪 羸蹄愁伴九衢塵 關河風雨迷歸夢 鐘鼓朝昏老此身 忽向太平時節過 一竿持去老遺民

洛陽春霽絕塵埃 嵩少煙嵐畫障開 草色花光惹襟袖 簫聲歌響隔樓臺 人心便覺閑多少 馬足方知倦往來 愁上中橋橋上望 碧波東去夕陽催

燕歸巢後即離羣 吟倚東風恨日曛 一別一年方見我 遊來遊去不禁君 鶯花御苑看將盡 絲竹侯家亦少聞 獨坐南樓正惆悵 柳塘花絮更紛紛

一星殘燭照離堂 失計遊心歸渺茫 不自尋思無道路 爲誰辛苦競時光 九衢春色休回首 半夜溪聲正夢鄉 却羨去年買山侶 月斜漁艇倚瀟湘

山館吟餘山月斜 東風搖曳拂窗花 豈知驅馬無閑日 長在他人後到家 孤劒向誰開壯節 流年催我自堪嗟 燈前結束又前去 曉出石林啼亂鴉

階前月色與蛩聲 階上愁人坐復行 秦谷入霜空有夢 越山無計可歸耕 窮途若遣長堪慟 華髪無因肯晚生 不似扁舟釣魚者 免將心事筭浮榮

鳥道穿雲望峽遙 羸蹄經宿在岧嶤 到來山下春將半 上得林端雪未消 返駕王尊何足歎 哭途阮籍謾無聊 未知遇此恓惶者 泣向東風鬢欲凋

滿袖歸來天桂香 紫泥重降舊書堂 自憐葦帶同巢許 不駕蒲輪佐禹湯 怪石盡含千古秀 奇花多吐四時芳 何人更肯追高躅 唯有樵童戲蘚牀

無端溪上看蘭橈 又是東風斷柳條 雙鬢多於愁裏鑷 四時須向醉中銷 行人駿馬嘶香陌 獨我殘陽倚野橋 吟水詠山心未已 可能終不勝漁樵

曾降瑤緘薦姓名 攀雲幾合到蓬瀛 須存彭壽千年在 終見茅公九轉成 鯤海已知勞鶴使 螢窗不那夢霓旌 琪花玉蔓應相笑 未得歌吟從酒行

每歲東來助發生 舞空悠颺徧寰瀛 暗添芳草池塘色 遠遰高樓簫管聲 簾透驪宮偏帶恨 花催上苑剩多情 如何一瑞車書日 吹取青雲道路平

曾謁仙宮最上仙 西風許醉桂花前 爭歡酒蟻浮金爵 從聽歌塵撲翠蟬 秋霽捲簾凝錦席 夜闌吹笛稱江天 却思紫陌觥籌地 兔缺烏沈欲半年

來往煙波非定居 生涯簑褐外無餘 閑垂兩鬢任如鶴 只繫一竿時得魚 月浦扣船歌皎潔 雨蓬隈岸臥蕭疎 行人誤話金張貴 笑指北邙丘與墟

稽嶺春生酒凍銷 煙鬟紅袖恃嬌饒 岸邊叢雪晴香老 波上長虹晚影遙 正哭阮途歸未得 更聞江筆赴嘉招 人間榮瘁真堪恨 坐想征軒鬢欲凋

日日唯憂行役遲 東歸可是有家歸 都緣桂玉無門住 不算山川去路危 秦樹夢愁黃鳥囀 吳江釣憶錦鱗肥 桃夭李豔清明近 惆悵當年意盡違

古道槐花滿樹開 入關時節一蟬催 出門唯恐不先到 當路有誰長待來 似箭年光還可惜 如蓬生計更堪哀 故園若有漁舟在 應掛雲帆早箇迴

雪宮詞客燕宮遊 一軸煙花象外搜 謾把蜀紋當晝展 徒誇湘碧帶春流 吟時致我寒侵骨 得處疑君白盡頭 從北南歸明月夜 嶺猨灘鳥更悠悠

萬浪千巖首未回 無憀相倚上高臺 家山如畫不歸去 客舍似讐誰遣來 紅淚罷窺連曉燭 碧波休引向春盃 後時若有青雲望 何事偏教羽冀摧

高臺今日竟長閑 因想興亡自慘顏 四海已歸新雨露 六朝空認舊江山 槎翹獨鳥沙汀畔 風遰連檣雪浪間 好是輪蹄來往便 誰人不向此躋攀

離人到此倍堪傷 陂水蘆花似故鄉 身事未知何日了 馬蹄唯覺到秋忙 田園牢落東歸晚 道路辛勤北去長 却羨無愁是沙鳥 雙雙相趂下斜陽

廢苑牆南殘雨中 似袍顏色在蒙茸 微香暗惹遊人步 遠綠纔分鬬雉蹤 三楚渡頭長恨見 五侯門外却難逢 年年縱有春風便 馬跡車輪一萬重

西風纔起一蟬鳴 便筭關河馬上程 碧浪鷁舟從此別 丹霄鵠箭忍無成 二年芳思隨雲雨 幾日離歌戀斾旌 回首橫塘更東望 露荷煙菊倍傷情

一點燈殘魯酒醒 已攜孤劒事離程 愁看飛雪聞雞唱 獨向長空背雁行 白草近關微有路 濁河連底凍無聲 此中來往本迢遞 況是驅羸客塞城

翠葉纔分細細枝 清陰猶未上階墀 蕙蘭雖許相依日 桃李還應笑後時 抱節不爲霜霰改 成林終與鳳凰期 渭濱若更徵賢相 好作漁竿繫釣絲

馬上乘秋欲建勳 飛狐夜鬬出師頻 若無紫塞煙塵事 誰識青樓歌舞人 戰骨沙中金鏃在 賀筵花畔玉盤新 由來邊卒皆如此 只是君門合殺身

萬般名利不關身 況待山平海變塵 五月波濤爭下峽 滿堂金玉爲何人 謾誇浮世青雲貴 未盡離杯白髮新 誰似雨篷篷底客 渚花汀鳥自相親

秋庭悵望別君初 折柳分襟十載餘 相見或因中夜夢 寄來多是隔年書 攜樽座外花空老 垂釣江頭柳漸疎 裁得詩憑千里雁 吟來寧不憶吾廬

世間榮辱半相和 昨日權門今雀羅 萬古明君方納諫 九江遷客更應多 碧池草熟人偷釣 畫戟春閑鶯亂過 幾許樂僮無主後 不離隣巷教笙歌

舊國多將泉石親 西遊愛此拂行塵 簾開山色離亭午 步入松香別島春 誰肯暫安耕釣地 相逢謾歎路岐身 歸期不及桃花水 江上何曾鱠雪鱗

天上高名世上身 垂綸何不駕蒲輪 一朝卿相俱前席 千古篇章冠後人 稽嶺不歸空挂夢 吳宮相值欲霑巾 吾王若致昇平化 可獨成周只渭濱

纔入新秋百感生 就中蟬噪最堪驚 能催時節凋雙鬢 愁到江山聽一聲 不傍管弦拘醉態 偏依楊柳撓離情 故園聞處猶惆悵 況是經年萬里行

塞寺窮秋別還師 西風一雁倍傷悲 每嗟塵世長多事 重到禪齋是幾時 霜嶺自添紅葉恨 月溪休和碧雲詞 關河回首便千里 飛錫南歸詎可知

寺入千巖石路長 孤吟一宿遠公房 臥聽半夜杉壇雨 轉覺中峰枕簟涼 花界已無悲喜念 塵襟自足是非妨 他年縱使重來此 息得心猨鬢已霜

日高荒廟掩雙扉 杉逕無人鳥雀悲 昨日江潮起歸思 滿窗風雨覺來時 何堪身計長如此 閑盡爐灰却是疑 賴有碧雲吟句客 禪餘相訪說新詩

江頭日暖花又開 江東行客心悠哉 高陽酒徒半彫落 終南山色空崔嵬 聖代也知無棄物 侯門未必用非才 一船明月一竿竹 家住五湖歸去來

皇陂瀲灩深復深 陂西下馬聊登臨 垂楊風輕弄翠帶 鯉魚日暖跳黃金 三月窮途無勝事 十年流水見歸心 輸他谷口鄭夫子 偷得閑名說至今

夫子門前數仞牆 每經過處憶遊梁 路從青瑣無因見 恩在丹心不可忘 未必便爲讒口隔 只應貪草諫書忙 別來愁悴知多少 兩度槐花馬上黃

似共東風別有因 絳羅高卷不勝春 若教解語應傾國 任是無情亦動人 芍藥與君爲近侍 芙蓉何處避芳塵 可憐韓令功成後 辜負穠華過此身

莫把阿膠向此傾 此中天意固難明 解通銀漢應須曲 纔出崑崙便不清 高祖誓功衣帶小 仙人占斗客槎輕 三千年後知誰在 何必勞君報太平

當時天子是閑遊 今日行人特地愁 柳色縱饒妝故國 水聲何忍到揚州 乾坤有意終難會 黎庶無情豈自由 應笑秦皇用心錯 謾驅神鬼海東頭

進乏梯媒退又難 強隨豪貴殢長安 風從昨夜吹銀漢 淚擬何門落玉盤 拋擲紅塵應有恨 思量仙桂也無端 錦鱗赬尾平生事 却被閑人把釣竿

顦顇長安何所爲 旅魂窮命自相疑 滿川碧嶂無歸日 一榻紅塵有淚時 雕琢只應勞郢匠 膏肓終恐誤秦醫 浮生七十今三十 從此悽惶未可知

行塵不是昔時塵 謾向朱門憶侍臣 一榻已無開眼處 九泉應有愛才人 文餘吐鳳他年詔 樹想棲鸞舊日春 從此恩深轉難報 夕陽衰草淚沾巾

大鹵旌旗出洛濱 此中煙月已埃塵 更無樓閣尋行處 只有山川識野人 早得鑄金誇范蠡 旋聞垂釣哭平津 舊遊難得時難遇 迴首空城百草春

水蓼花紅稻穗黃 使君蘭棹汎迴塘 倚風荇藻先開路 迎斾鳧鷖盡著行 手裏兵符神與術 腰間金印綵爲囊 少年太守勳庸盛 應笑燕臺兩鬢霜

多病無因櫂小舟 闔閭城下謁名侯 水寒不見雙魚信 風便唯聞五袴謳 早說用兵長暗合 近傳觀稼亦閑遊 須知謝奕依前醉 閒阻清談又一秋

苹鹿歌中別酒催 粉闈星彩動昭回 久經罹亂心應破 乍覩昇平眼漸開 顧我昔年悲玉石 憐君今日蘊風雷 龍門盛事無因見 費盡黃金老隗臺

湖水平來見鯉魚 偶因烹處得瓊琚 披尋藻思千重後 吟想冰光萬里餘 漳浦病來情轉薄 赤城吟苦意何如 錦衣公子憐君在 十載兵戈從板輿

會稽詩客趙能卿 往歲相逢話石城 正恨故人無上壽 喜聞良宰有高情 山朝佐命層層聳 水接飛流步步清 兩火一刀罹亂後 會須乘興雪中行

雙魚迢遞到江濱 傷感南陵舊主人 萬里朝臺勞寄夢 十年侯國阻趨塵 尋知亂後嘗辭祿 共喜閑來得養神 時見齊山敬亭客 不堪戎馬戰征頻

曾逐旌旗過板橋 世途多難竟蓬飄 步兵校尉辭公府 車騎將軍憶本朝 醉裏舊遊還歷歷 病中衰鬢奈蕭蕭 遺簪墮履應留念 門客如今只下僚

細玉羅紋下碧霄 杜門顏巷落偏饒 巢居只恐高柯折 旅客愁聞去路遙 撅凍野蔬和粉重 埽庭松葉帶酥燒 寒窗呵筆尋詩句 一片飛來紙上銷

嘉植陰陰覆劒池 此中能政動神祗 湖邊觀稼雨迎馬 城外犒軍風滿旗 融酒徒誇無算爵 儉蓮還少最高枝 珊瑚筆架真珠履 曾和陳王幾首詩

耳邊要靜不得靜 心裏欲閑終未閑 自是宿緣應有累 可能時事更相關 魚慙張翰辭東府 鶴怨周顒負北山 看却金庭芝朮老 又驅車入七人班

青青月桂觸人香 白苧衫輕稱沈郎 好繼馬卿歸故里 況聞山簡在襄陽 盃傾別岸應須醉 花傍征軍漸欲芳 擬把金錢贈嘉禮 不堪栖屑困名場

江花江草暖相隈 也向江邊把酒杯 春色惱人遮不得 別愁如瘧避還來 安排賤跡無良策 裨補明時望重才 一曲吳歌齊拍手 十年塵眼未曾開

秦樹團團夕結陰 此中莊舃動悲吟 一枝丹桂未入手 萬里蒼波長負心 老去漸知時態薄 愁來唯願酒杯深 七雄三傑今何在 休爲閑人淚滿襟

漢陽渡口蘭爲舟 漢陽城下多酒樓 當年不得盡一醉 別夢有時還重遊 襟帶可憐吞楚塞 風煙只好狎江鷗 月明更想曾行處 吹笛橋邊木葉秋

楚人曾此限封疆 不見清陰六里長 一壑暮聲何怨望 數峰秋勢自顛狂 由來四皓須神伏 大抵秦皇謾氣強 欲學雞鳴試關吏 太平時節嬾思量

太平天子念蒲東 又委星郎養育功 昨日隼旟辭闕下 今朝珠履在河中 樓移庾亮千山月 樹待袁宏一扇風 不及政成應入拜 晉州何足展清通

遠聞天子似羲皇 偶捨漁鄉入帝鄉 五等列侯無故舊 一枝仙桂有風霜 燈欹短焰燒離鬢 漏轉寒更滴旅腸 歸計未知身已老 九衢雙闕夜蒼蒼

宰府初開忝末塵 四年談笑隔通津 官資肯便矜中路 酒醆還應憶故人 江畔舊遊秦望月 檻前公事鏡湖春 如今莫問西禪塢 一炷寒香老病身

洞庭霜落水雲秋 又汎輕漣任去留 世界高談今已得 宦途清貴舊曾遊 手中綵筆誇題鳳 天上泥封獎狎鷗 更見南來釣翁說 醉吟還上木蘭舟

舊業傳家有寶刀 近聞餘力更揮毫 腰間印佩黃金重 卷裏詩裁白雪高 讌罷嘉賓迎鳳藻 獵歸諸將問龍韜 分茅列土纔三十 猶擬廻頭賭錦袍

梁王兔苑荆榛裏 煬帝雞臺夢想中 只覺惘然悲謝傅 未知何以報文翁 生靈不幸台星拆 造化無情世界空 劃盡寒灰始堪歎 滿庭霜葉一窗風

亂離無計駐生涯 又事東遊惜歲華 村店酒旗沽竹葉 野橋梅雨泊蘆花 讐書發跡官雖屈 負米安親路不賒 應見使君論世舊 埽門重得向曹家

絡角星河菡萏天 一家懽笑設紅筵 應傾謝女珠璣篋 盡寫檀郎錦繡篇 香帳簇成排窈窕 金鍼穿罷拜嬋娟 銅壺漏報天將曉 惆悵佳期又一年

賦得長楊不直錢 却來京口看鶯遷 也知絳灌輕才子 好謁尤常醉少年 萬里故鄉雲縹緲 一春生計淚瀾汍 多情柱史應相問 與話歸心正浩然

君與田蘇即舊遊 我於交分亦綢繆 二年隔絕黃泉下 盡日悲涼曲水頭 鷗鳥似能齊物理 杏花疑欲伴人愁 寡妻稚子應寒食 遙望江陵一淚流

欲將刀筆潤王猷 東去先分聖主憂 滿扇好風吹鄭圃 一車甘雨別皇州 尚書磧冷鴻聲晚 僕射陂寒樹影秋 從此文星在何處 武牢關外庾公樓

遠山高樹思悠哉 重倚危樓盡一杯 謝守已隨徵詔入 魯儒猶逐斷蓬來 地寒謾憶移暄手 時急方須濟世才 宣室夜闌如有問 可能全望未然灰

烏噪殘陽草滿庭 此中枯木似人形 只應神物長爲主 未必浮槎即有靈 八月風波飄不去 四時黍稷薦惟馨 南朝庾信無因賦 牢落祠前水氣腥

吳門此去逾千里 湘浦離來想數旬 只見風師長占路 不知青帝已行春 危憐壞堞猶遮水 狂愛寒梅欲傍人 事往時移何足問 且憑村酒暖精神

旅榜前年過洞庭 曾提刀筆事甘寧 瑇筵離隔將軍幕 朱履頻窺處士星 恩重匣中孤劒在 夢餘江畔數峰青 金貂見服嘉賓散 回首昭丘一涕零

儉蓮高貴九霄聞 粲粲朱衣降五雲 驄馬早年曾避路 銀魚今日且從軍 御題綵服垂天眷 袍展花心透縠紋 應笑當年老萊子 鮮華都自降明君

樹遠連天水接空 幾年行樂舊隋宮 花開花謝還如此 人去人來自不同 鸞鳳調高何處酒 吳牛蹄健滿車風 思量只合騰騰醉 煮海平陳一夢中

層層高閣舊瀛洲 此地須徵第一流 丞相近年縈倚望 重才今日喜遨遊 榮持健筆金黃貴 恨咽離筵管吹秋 誰繼伊臯送行句 梁王詩好郢人愁

四海兵戈尚未寧 始於雲外學儀形 九天玄女猶無聖 后土夫人豈有靈 一帶好雲侵鬢綠 兩層危岫拂眉青 韋郎年少知何在 端坐思量太白經

冷煙輕澹傍衰叢 此夕秦淮駐斷蓬 棲鴈遠驚沽酒火 亂鵶高避落帆風 地銷王氣波聲急 山帶秋陰樹影空 六代精靈人不見 思量應在月明中

寒江九派轉城樓 東下鍾陵第一州 人自中臺方貴盛 地從西晉即風流 舊班久望鵷晴翥 餘力猶聞虎夜浮 應恨屬官無健令 異時佳節阻閑遊

滿檻山川漾落暉 檻前前事去如飛 雲中雞犬劉安過 月裏笙歌煬帝歸 江蹙海門帆散去 地吞淮口樹相依 紅樓翠幕知多少 長向東風有是非

往歲先皇馭九州 侍臣才業最風流 文窮典誥雖餘力 俗致雍熙盡密謀 蘭省換班青作綬 柏臺前引絳爲韝 都緣未負江山興 開濟生靈校一秋

遠雪亭亭望未銷 岳陽春淺似相饒 短蘆冒土初生笋 高柳偷風已弄條 波汎洞庭㺍獺健 谷連荆楚鬼神妖 中流菱唱泊何處 一隻畫船蘭作橈

驛西斜日滿窗前 獨凭秋欄思渺綿 數尺斷蓬慚故國 一輪清鏡泣流年 已知世事真徒爾 縱有心期亦偶然 空媿荀家好兄弟 鴈來魚去是因緣

聖君宵旰望時雍 丹詔西來雨露濃 宣父道高休歎鳳 武侯才大本吟龍 九州似鼎終須負 萬物爲銅只待鎔 臘後春前更何事 便看經度奏東封

野寺疎鐘萬木秋 偶尋題處認名侯 官離南郡應閑暇 地勝東山想駐留 百醆濃醪成別夢 兩行垂露澣羈愁 心知只有韋公在 更對真蹤話舊遊

煙水濛濛接板橋 數年經歷駐征橈 醉凭危檻波千頃 愁倚長亭柳萬條 別後故人冠獬豸 病來知己賞鷦鷯 清流夾宅千家住 會向閑乘一信潮

蟾宮虎穴兩皆休 來凭危欄送遠愁 多事林鶯還謾語 薄情邊鴈不迴頭 春融只待乾坤醉 水闊深知世界浮 欲共高僧話心迹 野花芳草奈相尤

此日蓬壺兩日程 當時消息甚分明 桃須曼倩催方熟 橘待洪崖遣始行 島外音書應有意 眼前塵士漸無情 莫教更似山西鼠 嚙破愁腸恨一生

晴江春暖蘭蕙薰 鳧鷖苒苒鷗著羣 洛陽賈誼自無命 少陵杜甫兼有文 空闊遠帆遮落日 蒼茫野樹礙歸雲 松醪酒好昭潭靜 閑過中流一弔君

東南蒼翠何崔嵬 橫流一望幽抱開 影寒已令水底去 脚闊欲過湖心來 深處不唯容鬼怪 暗中兼恐有風雷 仙人往往今誰在 紅杏花香重首迴

二年岐路有西東 長憶優游楚驛中 虎帳談高無客繼 馬卿官傲少人同 世危肯使依劉表 山好猶能憶謝公 此去此恩言不得 謾將閑淚對春風

蠻牋象管夜深時 曾賦陳宮第一詩 宴罷風流人不見 廢來蹤跡草應知 鶯憐勝事啼空巷 蜨戀餘香舞好枝 還有往年金甃井 牧童樵叟等閑窺

海槎閑暇閬風輕 不是安流不肯行 雞省露濃湯餅熟 鳳池煙暖詔書成 漁籌已合光儒夢 堯印何妨且治兵 會將兩都收復後 右圖儀表左題名

黃塵初起此留連 火耨刀耕六七年 雨夜老農傷水旱 雪晴漁父共舟船 已悲世亂身須去 肯媿途危跡屢遷 却是九華山有意 列行相送到江邊

八都上將近平戎 便附輶軒奏聖聰 三接駕前朝覲禮 一函江表戰征功 雲間閬苑何時見 水底瑤池觸處通 知有殿庭餘力在 莫辭消息寄西風

舊遊不合到心中 把得君詩意亦同 水館酒闌清夜月 香街人散白楊風 長繩繫日雖難絆 辨口談天不易窮 世事自隨蓬轉在 思量何處是飛蓬

大昴分光降斗牛 興唐宗社作諸侯 伊夔事業扶千載 韓白機謀冠九州 貴盛上持龍節鉞 延長應續鶴春秋 錦衣玉食將何報 更俟莊椿一舉頭

出馴桑雉入朝簪 蕭灑清名映士林 近日篇章欺白雪 早年詞賦得黃金 桂堂縱道探龍頷 蘭省何曾駐鶴心 離亂事多人不會 酒濃花暖且閑吟

下盤空跡上雲浮 偶逐僧行步步愁 暫憩已知須用意 漸來爭忍不回頭 煙中樹老重江晚 鐸外風輕四境秋 嬾指臺城更東望 鵲飛龍鬬盡荒丘

草堂何處試徘徊 見說遺蹤向此開 蟾桂自歸三徑後 鶴書曾降九天來 白雲事跡依前在 青瑣光陰竟不迴 盡夕爲君思曩日 野泉嗚咽路莓苔

不知何處是前程 合眼騰騰信馬行 兩鬢已衰時未遇 數峰雖在病相攖 塵埃鞏洛虛光景 詩酒江湖漫姓名 試哭軍門看誰問 舊來還似禰先生

傞傞江柳欲矜春 鐵甕城邊見故人 屈指不堪言甲子 披風常記是庚申 別來且喜身俱健 亂後休悲業盡貧 還有杖頭沽酒物 待尋山寺話逡巡

病寄南徐兩度秋 故人依約亦揚州 偶因鴈足思閑事 擬棹孤舟訪舊遊 風急幾聞江上笛 月高誰共酒家樓 平生意氣消磨盡 甘露軒前看水流

籬畔霜前偶得存 苦教遲晚避蘭蓀 能銷造化幾多力 不受陽和一點恩 生處豈容依玉砌 要時還許上金罇 陶公沒後無知己 露滴幽叢見淚痕

寒城獵獵戍旗風 獨倚危樓悵望中 萬里山河唐土地 千年魂魄晉英雄 離心不忍聽邊馬 往事應須問塞鴻 好脫儒冠從校尉 一枝長戟六鈞弓

野水無情去不回 水邊花好爲誰開 只知事逐眼前去 不覺老從頭上來 窮似丘軻休歎息 達如周召亦塵埃 思量此理何人會 蒙邑先生最有才

孤舟欲泊思何窮 曾憶西來值雪中 珠履少年初滿座 白衣遊子也從公 狂拋賦筆琉璃冷 醉倚歌筵瑇瑁紅 今日斯文向誰說 淚碑棠樹兩成空

南望商於北帝都 兩堪棲託兩無圖 只聞斥逐張公子 不覺悲同楚大夫 巖畔早涼生紫桂 井邊疎影落高梧 一杯淥酒他年憶 瀝向青波寄五湖

往歲酇侯鎮渚宮 曾將清律暖孤蓬 才憐曼倩三冬後 藝許由基一箭中 言重不能輕薄命 地寒終是泣春風 鳳凰池涸台星拆 迴首岐山憶至公

草蟲幽咽樹初團 獨繫孤舟夜已闌 濁浪勢奔吳苑急 疎鐘聲徹惠山寒 愁催鬢髪凋何易 貧戀家鄉別漸難 他日親朋應大笑 始知書劒是無端

暖觸衣襟漠漠香 閒梅遮柳不勝芳 數枝豔拂文君酒 半里紅欹宋玉牆 盡日無人疑悵望 有時經雨乍淒涼 舊山山下還如此 廻首東風一斷腸

拋擲南陽爲主憂 北征東討盡良籌 時來天地皆同力 運去英雄不自由 千里山河輕孺子 兩朝冠劒恨譙周 唯餘巖下多情水 猶解年年傍驛流

莊周高論伯牙琴 閑夜思量淚滿襟 四海共誰言近事 九原從此負初心 鷗翻漢浦風波急 鴈下鄖溪霧雨深 慙媿蒼生還有意 解歌襦袴至如今

山川去接漢江東 曾伴隋侯醉此中 歌繞夜梁珠宛轉 舞嬌春席雪朦朧 棠遺善政陰猶在 薤送哀聲事已空 惆悵知音竟難得 兩行清淚白楊風

杜甫詩中韋曲花 至今無賴尚豪家 美人曉折露沾袖 公子醉時香滿車 萬里丹青傳不得 二年風雨恨無涯 羨他南澗高眠客 春去春來任物華

吳王醉處十餘里 照野拂衣今正繁 經雨不隨山鳥散 倚風疑共路人言 愁憐粉豔飄歌席 靜愛寒香撲酒罇 欲寄所思無好信 爲人惆恨又黃昏

鸞音鶴信杳難迴 鳳駕龍車早晚來 仙境是誰知處所 人間空自造樓臺 雲侵朱檻應難到 蟲網閑窗永不開 子細思量成底事 露凝風擺作塵埃

高僧惠我七言詩 頓豁塵心展白眉 秀似谷中花媚日 清如潭底月圓時 應觀法界蓮千葉 肯折人間桂一枝 漂蕩秦吳十餘載 因循猶恨識師遲

晚來乘興謁先師 松柏淒淒人不知 九仭蕭牆堆瓦礫 三間茅殿走狐狸 雨淋狀似悲麟泣 露滴還同歎鳳悲 儻使小儒名稍立 豈教吾道受栖遲

三教之中儒最尊 止戈爲武武尊文 吾今尚自披蓑笠 你等何須讀典墳 釋氏寶樓侵碧漢 道家宮殿拂青雲 若教顏閔英靈在 終不羞他李老君

朱輪此去正春風 且駐青雲聽斷蓬 一榻早年容孺子 雙旌今日別文翁 誠知汲善心長在 爭奈干時跡轉窮 酬德酬恩兩無路 謾勞惆悵鳳城東

入蜀歸吳三首詩 藏於笥篋重於師 劒關夜讀相如聽 瓜步秋吟煬帝悲 景物也知輸健筆 時情誰不許高枝 明年二月春風裏 江島閑人慰所思

桃在仙翁舊苑傍 暖煙輕靄撲人香 十年此地頻偷眼 二月春風最斷腸 曾恨夢中無好事 也知囊裏有仙方 尋思仙骨終難得 始與回頭問玉皇

漢江波浪淥於苔 每到江邊病眼開 半雨半風終日恨 無名無跡幾時迴 雲生岸谷秋陰合 樹接帆檣晚思來 對此空慚聖明代 忍教纓上有塵埃

秋河耿耿夜沈沈 往事三更盡到心 多病謾勞窺聖代 薄才終是費知音 家山夢後帆千尺 塵土搔來髪一簪 空羨良朋盡高價 可憐東箭與南金

暖雲慵墮柳垂條 驄馬徐郎過渭橋 官秩舊參荀祕監 罇罍今伴霍嫖姚 科隨鵠箭頻曾中 禮向侯弓以重招 莫恨東風促行李 不多時節却歸朝

酒闌離思浩無窮 西望維揚憶數公 萬里飄零身未了 一家知獎意曾同 雲橫晉國塵應暗 路轉吳江信不通 今日便成盧子諒 滿襟珠淚墮霜風

小敷文伯見何時 南望三衢渴復飢 天子未能崇典誥 諸生徒欲戀旌旗 風高綠野苗千頃 露冷平樓酒滿巵 盡是數旬陪奉處 使君爭肯不相思

鳳鸞勢逸九霄寬 北去南來任羽翰 朱紱兩參王儉府 繡衣三領杜林官 道從上國曾匡濟 才向牢盆始重難 應笑張綱謾生事 埋輪不得在長安

湖上風高動白蘋 暫延清景此逡巡 隔年違別成何事 半夜相看似故人 蟾向靜中矜爪距 兔隈明處弄精神 嫦娥老大應惆悵 倚泣蒼蒼桂一輪

西遊象闕媿知音 東下荆溪稱越吟 風動芰荷香四散 月明樓閣影相侵 閒欹別枕千般夢 醉送征帆萬里心 薜荔衣裳木蘭檝 異時煙雨好追尋

雪晴天外見諸峰 幽軋行輪有去蹤 內史宅邊今獨恨 步兵廚畔舊相容 十年別鬢疑朝鏡 千里歸心著晚鐘 若不他時更青眼 未知誰肯薦臨邛

少年容易捨樵漁 曾辱明公薦子虛 漢殿寒夜時不食 宋都風急命何疎 雲埋野艇吟歸去 草沒山田賦遂初 長劒一尋歌一奏 此心爭肯爲鱸魚

江邊舊業半彫殘 每軫歸心即萬端 狂折野梅山店暖 醉吹村笛酒樓寒 只言聖代謀身易 爭奈貧儒得路難 同病同憂更何事 爲君提筆畫漁竿

二年流落大梁城 每送君歸即有情 別路算來成底事 舊遊言著似前生 苑荒嬾認詞人會 門在空憐烈士名 至竟男兒分應定 不須惆悵谷中鶯

吳公臺下別經秋 破虜城邊暫駐留 一笑有情堪解夢 數年無故不同遊 雲牽楚思橫魚艇 柳送鄉心入酒樓 且酌松醪依舊醉 誰能相見向春愁

貴提金印出咸秦 瀟灑江城兩度春 一派水清疑見膽 數重山翠欲留人 望崇早合歸黃閣 詩好何妨戀白蘋 自是受恩心未足 却垂雙翅羨吳均

怒聲洶洶勢悠悠 羅剎江邊地欲浮 漫道往來存大信 也知反覆向平流 任拋巨浸疑無底 猛過西陵只有頭 至竟朝昏誰主掌 好騎赬鯉問陽侯

物態時情難重陳 夫君此去莫傷春 男兒只要有知己 才子何堪更問津 萬轉江山通蜀國 兩行珠翠見褒人 海棠花謝東風老 應念京都共苦辛

試將生計問蓬根 心委寒灰首戴盆 翅弱未知三島路 舌頑虛掉五侯門 嘯煙白狖沈高木 擣月清砧觸旅魂 家在碧江歸不得 十年魚艇長苔痕

蕭蕭羸馬正塵埃 又送輶軒向吹臺 別酒莫辭今夜醉 故人知是幾時回 泉經華岳猶應凍 花到梁園始合開 爲謝東門抱關吏 不堪惆悵滿離杯

松橘蒼黃覆釣磯 早年生計近年違 老知風月終堪恨 貧覺家山不易歸 別岸客帆和鴈落 晚程霜葉向人飛 買臣嚴助精靈在 應笑無成一布衣

賦成無處換黃金 却向春風動越吟 天子愛才雖仄席 諸生多病又沾襟 柳攀灞岸狂遮袂 水憶池陽淥滿心 珍重綵衣歸正好 莫將閑事繫升沈

丹桂無心彼此諳 二年疎嬾共江潭 愁知酒醆終難捨 老覺人情轉不堪 雲外鴛鴦非故舊 眼前膠漆似煙嵐 勞歌一曲霜風暮 擊折湘妃白玉簪

衰羸豈合話荆州 爭奈思多不自由 無路重趨桓典馬 有詩曾上仲宣樓 塵銷別跡堪垂淚 樹拂他門嬾舉頭 一種人間太平日 獨教零落憶滄州

楚城日暮煙靄深 楚人駐馬還登臨 襄王臺下水無賴 神女廟前雲有心 千載是非難重問 一江風雨好閑吟 欲招屈宋當時魄 蘭敗荷枯不可尋

槐杪清蟬煙雨餘 蕭蕭涼葉墮衣裾 噪槎烏散沈蒼嶺 弄杵風高上碧虛 百歲夢生悲蛺蜨 一朝香死泣芙蕖 六宮誰買相如賦 團扇恩情日日疎

潮平遠岸草侵沙 東晉衰來最可嗟 庾舅已能窺帝室 王都還是預人家 山寒老樹啼風曲 泉暖枯骸動芷牙 欲起九原看一徧 秦淮聲急日西斜

江蘺漠漠樹重重 東過清淮到宿松 縣好也知臨浣水 官閑應得看灊峰 春風綠野吳歌怨 雪霽平郊楚酒濃 留取餘杯待張翰 明年歸棹一從容

敗垣危堞跡依稀 試駐羸驂弔落暉 跋扈以成梁冀在 簡書難問杜喬歸 由來世事須翻覆 未必餘才解是非 千載昆陽好功業 與君門下作恩威

百尺高臺勃勃州 大刀長戟漢諸侯 征鴻過盡邊雲闊 戰馬閑來塞草秋 國計已推肝膽許 家財不爲子孫謀 仍聞隴蜀由多事 深喜將軍未白頭

半年池口恨萍蓬 今日思量已夢中 遊子馬蹄難重到 故人尊酒與誰同 山橫翠後千重綠 蠟想歌時一燼紅 從此客程君不見 麥秋梅雨徧江東

中間聲跡早薰然 阻避鈞衡過十年 碧海浪高終濟物 蒼梧雲好已歸天 花迎綵服離鶯谷 柳傍東風觸馬鞭 應念淒涼洞庭客 夜深雙淚憶漁船

一枝何足解人愁 拋却還隨定遠侯 紫陌紅塵今別恨 九衢雙闕夜同遊 芳時易失勞行止 良會難期且駐留 若到邊庭有來使 試批書尾話梁州

錦帳郎官塞詔年 汀州曾駐木蘭船 禰衡酒醒春瓶倒 柳惲詩成海月圓 歌蹙遠山珠滴滴 漏催香燭淚漣漣 使君入拜吾徒在 宣室他時豈偶然

蘋洲重到杳難期 西倚郵亭憶往時 北海尊中常有酒 東陽樓上豈無詩 地清每負生靈望 官重方升禮樂司 聞說江南舊歌曲 至今猶自唱吳姬

吳塞當時指此山 吳都亡後綠孱顏 嶺梅乍暖殘妝恨 沙鳥初晴小隊閑 波闊魚龍應混雜 壁危猿狖奈姦頑 會將一副寒蓑笠 來與漁翁作往還

梁宋追遊早歲同 偶然違別事皆空 年如流水催何急 道似危途動即窮 醉舞且欣連夜月 狂吟還聚上樓風 煩君更枉騷人句 白鳳靈虵滿袖中

仙桂高高似有神 貂裘敝盡取無因 難將白髮期公道 不覺丹枝屬別人 雙闕往來慙請謁 五湖歸後恥交親 盈盤紫蟹千巵酒 添得臨岐淚滿巾

朝論國計暮論兵 餘力猶隨鳳藻生 語繼盤盂拋俗格 氣兼河岳帶商聲 閑尋綺思千花麗 靜想高吟六義清 天柄已持堯典在 更堪回首問緣情

鳳里前年別望郎 丁寧唯恐滯吳鄉 勸疎杯酒知妨事 乞與書題作裹糧 苹鹿未能移海曲 縣花尋已落河陽 九原自此無因見 反覆遺蹤淚萬行

苕溪煙月久因循 野鶴衣裘獨繭綸 只說泊船無定處 不知攜手是何人 朱黃揀日囚尸鬼 青白臨時注腦神 欲訪先生問經訣 世間難得不由身

西華有路入中華 依約山川認永嘉 羽客昔時留篠簜 故人今又種煙霞 壇高已降三清鶴 海近應通八月槎 盛事兩般君總得 老萊衣服戴顒家

西上青雲未有期 東歸滄海一何遲 酒闌夢覺不稱意 花落月明空所思 長恐病侵多事日 可堪貧過少年時 鬬雞走狗五陵道 惆悵輸他輕薄兒

八年刀筆到京華 歸去青冥路未賒 今日風流卿相客 舊時基業帝王家 彤庭彩鳳雖添瑞 望府紅蓮已減花 從此常僚如有問 海邊麇鹿斗邊槎

青溪煙雨九華山 亂後應同夢寐間 萬里分飛休掩袂 兩旬相見且開顏 君依宰相貉蟬貴 我戀王門鬢髪斑 爲謝伏波筵上客 幾時金印擬西還

衰老應難更進趨 藥畦經卷自朝晡 縱無顯效亦藏拙 若有所成甘守株 漢武巡遊虛軋軋 秦皇吞併謾驅驅 如何只見丁家鶴 依舊遼東歎綠蕪

璧池清秩訪燕臺 曾捧瀛州札翰來 今日二難俱大夜 當時三幅謾高才 戲悲槐市便便笥 狂憶樟亭滿滿杯 猶幸小蘭同舍在 每因相見即銜哀

宦途不復更經營 歸去東南任意行 別後幾回思會面 到來相見似前生 久居竹蓋知勤苦 舊業蓮峰想變更 爲謝佯狂吳道士 耳中時有鐵船聲

牛斗星邊女宿間 棟梁虛敞麗江關 望高漢相東西閣 名重淮王大小山 禮設鬬傾金鑿落 馬蹄爭撼玉連環 自慙麇鹿無能事 未報深恩鬢已斑

齊王僚屬好男兒 偶覓東歸便得歸 滿目路岐拋似夢 一船風雨去如飛 盤擎紫線蓴初熟 箸撥紅絲鱠正肥 惆悵途中無限事 與君千載兩忘機

玉函瑤檢下台司 記得當時捧領時 半壁龍虵蟠造化 滿筐山岳動神祇 疲牛舐犢心猶切 陰鶴鳴雛力已衰 稚子不才身抱疾 日窺貞跡淚雙垂

一年兩度錦江遊 前值東風後值秋 芳草有情皆礙馬 好雲無處不遮樓 山將別恨和心斷 水帶離聲入夢流 今日因君試回首 澹煙喬木隔綿州

醉別江東酒一杯 往年曾此駐塵埃 魚聽建業歌聲過 水看瞿塘雪影來 黃祖不能容賤客 費禕終是負仙才 平生膽氣平生恨 今日江邊首嬾迴

蕩漾春風淥似波 惹情搖恨去傞傞 燕翻永日音聲好 柳舞空城意緒多 蜀國暖迴溪峽浪 衛娘清轉遏雲歌 可憐戶外桃兼李 仲蔚蓬蒿奈爾何

野雲芳草繞離鞭 敢對青樓倚少年 秋色未催榆塞鴈 人心先下洞庭船 高歌酒市非狂者 大嚼屠門亦偶然 車馬同歸莫同恨 古人頭白盡林泉

靈虵橋下水聲聲 曾向橋邊話別情 一榻偶依陳太守 三年深憶禰先生 塵欺鬢色非前事 火爇蓬根有去程 還把餘杯重相勸 不堪秋色背鄖城

一從朱履步金臺 蘗苦冰寒奉上台 峻節不由人學得 遠途終是自將來 風高漸展摩天翼 榦聳方呈構廈材 應笑樟亭舊同舍 九州無驗滿爐灰

寒門雖得在諸宗 棲北巢南恨不同 馬上固慙消髀肉 幄中由羨愈頭風 蹉跎歲月心仍切 迢遰江山夢未通 深荷吾宗有知己 好將刀筆爲英雄

甘露卷簾看雨脚 樟亭倚柱望潮頭 十年顧我醉中過 兩地與師方外遊 久隔兵戈常寄夢 近無書信更堪憂 香爐煙靄虎溪月 終棹鐵船尋惠休

左脚方行右臂攣 每慙名跡污賓筵 縱饒吳土容衰病 爭奈燕臺費料錢 藜杖已乾難更把 竹輿雖在不堪懸 深恩重德無言處 迴首浮生淚泫然

十五年前即別君 別時天下未紛紜 亂罹且喜身俱在 存沒那堪耳更聞 良會謾勞悲曩跡 舊交誰去弔荒墳 殷勤爲謝逃名客 想望千秋嶺上雲

槐花漠漠向人黃 此地追遊跡已荒 清論不知莊叟達 死交空歡趙岐忙 病來未忍言閑事 老去唯知覓醉鄉 日暮街東策羸馬 一聲橫笛似山陽

前年帝里望行塵 記得仙家第四人 泉暖舊諳龍偃息 露寒初見鶴精神 歌聲上榻梁園晚 夢遶殘鐘汜水春 知有篋中編集在 只應從此是經綸

營室東迴廕斥丘 少年承襲擁青油 坐調金鼎尊明主 橫把琱戈拜列侯 書札二王爭巧拙 篇章七子避風流 西園舊跡今應在 衰老無因奉勝游

脉散源分歷幾朝 縱然官宦只卑僚 正憂末派淪滄海 忽見高枝拂絳霄 十萬貔貅趨玉帳 三千賓客珥金貂 良時難得吾宗少 應念寒門更寂寥

敢將衰弱附強宗 細筭還緣血脉同 湘浦煙波無舊跡 鄴都蘭菊有遺風 每憐罹亂書猶達 所恨雲泥路不通 珍重珠璣兼繡段 草玄堂下寄揚雄

水雲開霽立高亭 依約黎陽對福星 只見篇章矜鏤管 不知勳業柱青冥 早緣入夢金方礪 晚爲傳家鼎始銘 鶴髪四垂煙閣遠 此生何處拜儀形

錦笈朱囊連復連 紫鸞飛下浙江邊 綃從海室奪煙霧 樂奏帝官勝管弦 長笑應劉悲顯達 每嫌伊霍少詩篇 戴灣老圃根基薄 虛費工夫八十年

征東幕府十三州 敢望非才忝上游 官秩已叨吳品職 姓名兼顯魯春秋 鹽車顧後聲方重 火井窺來焰始浮 一句黃河千載事 麥城王粲謾登樓

新恩別啓館娃宮 還拜吳王向此中 九牧土田周制在 兩藩茅社漢儀同 春生舊苑芳洲雨 香入高臺小徑風 更有寵光人未見 問安調膳盡三公

紫菊馨香覆楚醪 奠君江畔雨蕭騷 旅魂自是才相累 閑骨何妨塚更高 騄驥喪來空蹇蹶 芝蘭衰後長蓬蒿 屈原宋玉鄰君處 幾駕青螭緩鬱陶

乘鳳仙人降此時 玉篇纔罷到文詞 兩輪水磑光明照 百尺鮫綃換好詩 帶礪山河今盡在 風流罇俎見無期 壇場客散香街暝 惆悵齊竽取次吹

故人刀筆事軍書 南轉黔江半月餘 別後鄉關情幾許 近來詩酒興何如 貪將醉袖矜鶯谷 不把瑤緘附鯉魚 今日舉觴君莫問 生涯牢落鬢蕭疎

關畔春雲拂馬頭 馬前春事共悠悠 風搖岸柳長條困 露裛山花小朵愁 信越功名高似狗 裴王氣力大於牛 未知至竟將何用 渭水涇川一向流

往年疎嬾共江湖 月滿花香記得無 霜壓楚蓮秋後折 雨催蠻酒夜深酤 紅塵偶別迷前事 丹桂相傾媿後徒 出得函關抽得手 從來不及阮元瑜

溪風如扇雨如絲 閑步閑吟柳惲詩 杯酒疎狂非曩日 野花狼藉似當時 道窮謾有依劉感 才急應無借寇期 滿眼雲山莫相笑 與君俱是受深知

官罷春坊地象雷 片帆高指貴池開 五侯水暖魚鱗去 九子山晴雁敘來 江夏黃童徒逞辯 廣都龐令恐非才 到頭稱意須年少 贏得時光向酒杯

塞外偷兒塞內兵 聖君宵旰望升平 碧幢未作朝廷計 白梃猶驅婦女行 可使禦戎無上策 只應憂國是虛聲 漢王第宅秦田土 今日將軍已自榮

楚珪班序未爲輕 莫惜良途副聖明 宮省舊推皇甫謐 寺曹今得夏侯嬰 秩隨科第臨時貴 官逐簪裾到處清 應笑馬安虛巧宦 四迴遷轉始爲卿

蠹簡遺編試一尋 寂寥前事似如今 徐陵筆硯珊瑚架 趙勝賓朋瑇瑁簪 未必片言資國計 只應邪說動人心 九原郝泚何由起 虛誤西蕃八尺金

木葉迴飄水面平 偶因孤棹已三更 秋涼霧露侵燈下 夜靜魚龍逼岸行 欹枕正牽題柱思 隔樓誰轉遶梁聲 錦帆天子狂魂魄 應過揚州看月明

獸遶朱輪酒滿船 郡城蕭灑貴池邊 衣同萊子曾分筆 扇似袁宏別有天 九點好山樓上客 兩行高柳雨中煙 陵陽百姓將何福 社舞村歌又一年

陸海波濤漸漸深 一迴歸夢抵千金 路傍草色休多事 牆外鶯聲肯有心 日晚向隅悲斷梗 夜闌澆酒哭知音 貪財敗陣誰相悉 鮑叔如今不可尋

兵寇傷殘國力衰 就中南土藉良醫 鳳銜泥詔辭丹闕 鵰倚霜風上畫旗 官職不須輕遠地 生靈只是計臨時 灞橋酒醆黔巫月 從此江心兩所思

明時塞詔列分麾 東擁朱輪出帝畿 銅虎貴提天子印 銀魚榮傍老萊衣 歌聽茗塢春山暖 詩詠蘋洲暮鳥飛 知有掖垣南步在 可能須待政成歸

當年憶見桂枝春 自此清途未四旬 左省望高推健筆 右曹官重得名人 閑摛麗藻嫌秋興 靜獵遺編笑過秦 猶把隨和向泥滓 應憐疎散任天真

蓮塘館東初日明 蓮塘館西行人行 隔林啼鳥似相應 當路好花疑有情 一夢不須追往事 數杯猶可慰勞生 莫言來去只如此 君看鬢邊霜幾莖

六朝勝事已塵埃 猶有閑人悵望來 只道鬼神能護物 不知龍象自成灰 犀慙水府渾非怪 燕說吳宮未是災 還識平泉故侯否 一生蹤跡比樓臺

萬里傷心極目春 東南王氣只逡巡 野花相笑落滿地 山鳥自驚啼傍人 謾道城池須險阻 可知豪傑亦埃塵 太平寺主惟輕薄 却把三公與賊臣

傲睨公卿二十年 東來西去只悠然 白知關畔元非馬 玄覺壺中別有天 漢帝詔銜應異日 梁王風雪是初筵 臨行不惜刀圭便 愁殺長安買笑錢

曉髪星星入鏡宜 早年容易近年悲 敢言得事時將晚 只恐酬恩日漸遲 南國傾心應望速 東堂開口欲從誰 仙郎舊有黃金約 瀝膽隳肝更禱祈

子儀不起渾瑊亡 西幸誰人從武皇 四海爲家雖未遠 九州多事竟難防 已聞旰食思真將 會待畋遊致假王 應感兩朝巡狩跡 綠槐端正驛荒涼

邪氣奔屯瑞氣移 清平過盡到艱危 縱饒犬彘迷常理 不奈豺狼幸此時 九廟有靈思李令 三川悲憶恨張儀 可憐一曲還京樂 重對紅蕉教蜀兒

白丁攘臂犯長安 翠輦蒼黃路屈盤 丹鳳有情塵外遠 玉龍無跡渡頭寒 靜憐貴族謀身易 危惜文皇創業難 不將不侯何計是 釣魚船上淚闌干

紫髯桑蓋此沈吟 很石猶存事可尋 漢鼎未安聊把手 楚醪雖滿肯同心 英雄已往時難問 苔蘚何知日漸深 還有市鄽沽酒客 雀喧鳩聚話蹄涔

亂罹時節懶登臨 試借條風半日吟 只有遠山含煖律 不知高閣動歸心 溪喧晚棹千聲浪 雲護寒郊數丈陰 自笑疎慵似麇鹿 也教臺上費黃金

晚雲陰暎下空城 六代纍纍夕照明 玉井已乾龍不起 金甌雖破虎曾爭 亦知霸世才難得 却是蒙塵事最平 深谷作陵山作海 茂弘流輩莫傷情

篩寒灑白亂溟濛 禱請功兼造化功 光薄乍迷京口月 影交初展海門風 細黏謝客衣裾上 輕墮梁王酒醆中 一種爲祥君看取 半禳災沴半年豐

柏臺蘭署四周旋 賓榻何妨雁影連 纔見玳簪欹細柳 便知油幕勝紅蓮 家從入洛聲名大 跡爲依劉事分偏 爭奈亂罹人漸少 麥城新賦許誰傳

行行杯酒莫辭頻 怨歎勞歌兩未伸 漢帝後宮猶識字 楚王前殿更無人 年深旅舍衣裳敝 潮打村田活計貧 百歲都來多幾日 不堪相別又傷春

村橋酒斾月明樓 偶逐漁舟繫葉舟 莫學魯人疑海鳥 須知莊叟惡犧牛 心寒已分灰無焰 事往曾將水共流 除却思量太平在 肯拋疎散換公侯

野雲如火照行塵 會績溪邊去問津 才子省銜非幕客 楚君科第是同人 狂思下國千場醉 病負東堂兩度春 他日酒筵應見問 鹿裘漁艇隔朱輪

池邊月影閑婆娑 池上醉來成短歌 芙渠抵死怨珠露 蟋蟀苦口嫌金波 往事向人言不得 舊遊臨老恨空多 松醪作酒蘭爲棹 十載煙塵奈爾何

梁王雪裏有深知 偶別家鄉隔路岐 官品共傳勝曩日 酒杯爭肯忍當時 豫章地暖矜千尺 越嶠天寒愧一枝 還有釣魚蓑笠在 不堪風雨失歸期

杜秋在時花解言 杜秋死後花更繁 柔姿曼態葬何處 天紅膩白愁荒原 高洞紫簫吹夢想 小窗殘雨濕精魂 綺筵金縷無消息 一陣征帆過海門

東南一望可長吁 猶憶王孫領虎符 兩地干戈連越絕 數年麋鹿臥姑蘇 疲甿賦重全家盡 舊族兵侵太半無 料得伍員兼旅寓 不妨招取好揶揄

九華巉崪廕柴扉 長憶前時此息機 黃菊倚風村酒熟 綠蒲低雨釣魚歸 干戈已是三年別 塵土那堪萬事違 回首佳期恨多少 夜闌霜露又霑衣

金庭路指剡川隈 珍重良朋自此來 兩鬢不堪悲歲月 一巵猶得話塵埃 家通曩分心空在 世逼橫流眼未開 笑殺山陰雪中客 等閑乘興又須回

采香徑在人不留 采香徑下停葉舟 桃花李花鬬紅白 山鳥水鳥自獻酬 十萬梅鋗空寸土 三分孫策竟荒丘 未知到了關身否 笑殺雷平許遠遊

稂莠參天剪未平 且乘孤櫂且行行 計疎狡兔無三窟 羈甚賓鴻欲一生 合眼亦知非本意 傷心其奈是多情 前溪好泊誰爲主 昨夜沙禽占月明

故人何處又留連 月冷風高鏡水邊 文陣解圍纔昨日 醉鄉分袂已三年 交情澹泊應長在 俗態流離且勉旃 還擬山陰一乘興 雪寒難得渡江船

蕭蕭檐雪打窗聲 因憶江東阮步兵 兩信海潮書不達 數峰稽嶺眼長明 梅繁幾處垂鞭看 酒好何人倚檻傾 會待與君開秫甕 滿船般載鏡中行

中原甲馬未曾安 今日逢君事萬端 亂後幾回鄉夢隔 別來何處路行難 霜鱗共落三門浪 雪鬢同歸七里灘 何必新詩更相戲 小樓吟罷暮天寒

往年西謁謝玄暉 罇酒留歡醉始歸 曲檻柳濃鶯未老 小園花煖蝶初飛 噴香瑞獸金三尺 舞雪佳人玉一圍 今日亂罹尋不得 滿蓑風雨釣魚磯

巉巉危岫倚滄洲 聞說秦皇亦此遊 霸主卷衣纔二世 老僧傳錫已千秋 陰崖水賴松梢直 蘚壁苔侵畫像愁 各是病來俱未了 莫將煩惱問湯休

一年極目望西轅 此日殷勤聖主恩 上國已留虞寄命 中朝應聽范汪言 官從府幕歸卿寺 路向干戈見禁門 鵷侶寂寥曹署冷 更堪嗚咽問田園

鶴信雖然到五湖 煙波迢遰路崎嶇 玉書分薄花生眼 金鼎功遲雪滿鬚 三秀紫芝勞夢寐 一番紅槿恨朝晡 未知朽敗凡間骨 中授先生指教無

前年上將定妖氛 曾築巖城駐大軍 近日關防雖弛柝 舊時欄檻尚侵雲 蠻兵績盛人皆伏 坐石名高世共聞 唯恐亂來良吏少 不知誰解敘功勳

華蓋峰前擬卜耕 主人無奈又閑行 且憑鶴駕尋滄海 又恐犀軒過赤城 絳簡便應朝右弼 紫旄兼合見東卿 勸君莫忘歸時節 芝似螢光處處生

行杯且待怨歌終 多病憐君事事同 衰鬢別來光景裏 故鄉歸去亂罹中 乾坤墊裂三分在 井邑摧殘一半空 日晚長亭問西使 不堪車馬尚萍蓬

曾陪公子醉西園 峴首碑前事嬾言 世亂共嗟王粲老 時危俱受信陵恩 潮憐把醆吟江徼 雨憶凭闌望海門 飛蓋寂寥清宴罷 不知簪履更誰存

蔡倫池北雁峰前 罹亂相兼十九年 所喜故人猶會面 不堪良牧已重泉 醉思把筯欹歌席 狂憶判身入酒船 今日與君贏得在 戴家灣裏兩皤然

淮王高讌動江都 曾憶狂生亦坐隅 九里樓臺牽翡翠 兩行鴛鷺踏真珠 歌聽麗句秦雲咽 詩轉新題蜀錦鋪 惆悵晉陽星拆後 世間兵革地荒蕪

南憶龍沙兩岸行 當時天下尚清平 醉眠野寺花方落 吟倚江樓月欲明 老去亦知難重到 亂來爭肯不牽情 西山十二真人在 從此煩君語姓名

禹祠分首戴灣逢 健筆尋知達九重 聖主賜衣憐絕藝 侍臣摛藻許高蹤 寧親久別街西寺 待詔初離海上峰 一種苦心師得了 不須回首笑龍鍾

百雉摧殘連野青 廟門猶見昔朝廷 一生雖抱楚王恨 千載終爲息地靈 蟲網翠環終縹緲 風吹寶瑟助微冥 玉顏渾似羞來客 依舊無言照畫屏

寂寂荒墳一水濱 蘆洲絕島自相親 青娥已落淮邊月 白骨甘爲泉下塵 原上荻花飄素髪 道傍菰葉碎羅巾 雖然寂寞千秋魄 猶是韓侯舊主人

石徑松軒亦自由 謾隨浮世逐飄流 駑駘路結前程恨 蟋蟀床生半夜秋 揜耳惡聞宮妾語 低顏須向路人羞 雖教小事相催逼 未到青雲擬白頭

爲愛紅芳滿砌堦 教人扇上畫將來 葉隨彩筆參差長 花逐輕風吹第開 閑挂幾曾停蛺蜨 頻搖不怕落莓苔 根生無地如仙桂 疑是姮娥月裏栽

欲詢往事奈無言 六十年來託此根 香暖幾飄袁虎扇 格高常對孔融罇 曾憂世亂陰難合 且喜春殘色上存 莫背闌干便相笑 與君俱受主人恩

中和節後捧瓊瑰 坐讀行吟數月來 只歎雕龍方擅價 不知赬尾竟空回 千枝白露陶潛柳 百尺黃金郭隗臺 惆悵報君無玉案 水天東望一裴回

交棃火棗味何如 聞說苕川已下車 瓦榼尚攜京口酒 草堂應寫潁陽書 亦知得意須乘鶴 未必忘機便釣魚 欲恐武皇還望祀 軟輪徵入問玄虛

老住西峰第幾層 爲師回首憶南能 有緣有相應非佛 無我無人始是僧 爛椹作袍名復利 鑠金爲講愛兼憎 何如一衲塵埃外 日日香煙夜夜燈

丹青未合便回頭 見盡人閒事始休 只有百神朝寶鏡 永無纖浪犯虛舟 曾臨鐵甕雖分職 近得金陵亦偶遊 東去西來人不會 上卿踪跡本玄洲

五年苛政甚蟲螟 深喜夫君已戴星 大族不唯專禮樂 上才終是惜生靈 亦知單父琴猶在 莫厭東歸酒未醒 二月春風何處好 亞夫營畔柳青青

年年模樣一般般 何似東歸把釣竿 嵒谷謾勞思雨露 彩雲終是逐鵷鸞 塵迷魏闕身應老 水到吳門葉欲殘 至竟窮途也須達 才能長與世人看

病想醫門渴望梅 十年心地僅成灰 早知世事長如此 自是孤寒不合來 谷畔氣濃高蔽日 蟄邊聲煖乍聞雷 滿城桃李君看取 一一還從舊處開

一種山前路入秦 嵩山堪愛此傷神 魏明未死虛留意 莊叟雖生酌滿巾 何必更尋無主骨 也知曾有弄權人 羨他緱嶺吹簫客 閑訪雲頭看俗塵

爛柯山下忍重到 雙檜樓前日欲殘 華屋未移春照灼 故侯何在淚汍瀾 不唯濟物工夫大 長憶容才尺度寬 一慟旁人莫相笑 知音衰盡路行難

六枝仙桂最先春 蕭灑高辭九陌塵 兩晉家聲須有主 六朝文雅別無人 榮驅豹尾拋同輩 貴上螭頭見近臣 蘄水蒼生莫相羨 早看歸去掌絲綸

秋山抱病何處登 前時韋曲今廣陵 廣陵大醉不解悶 韋曲舊遊堪拊膺 佳節縱饒隨分過 流年無奈得人憎 却驅羸馬向前去 牢落路岐非所能

芙蓉宮闕二妃壇 兩處因依五歲寒 鄒律有風吹不變 郄枝無分住應難 愁心似火還燒鬢 別淚非珠謾落盤 却羨淮南好雞犬 也能終始逐劉安

思量前事不堪尋 牢落餘情滿素琴 四海豈無騰躍路 一家長有別離心 道從汩沒甘雌伏 跡恐因循更陸沈 寂寞誰應弔空館 異鄉時節獨霑襟

簟卷兩牀琴瑟秋 暫憑前計奈相尤 塵飄馬尾甘蓬轉 酒憶江邊有夢留 隋帝舊祠雖寂寞 楚妃清唱亦風流 可憐別恨無人見 獨背殘陽下寺樓

半夜秋聲獨斷蓬 百年身事筭成空 禰生詞賦拋江夏 漢祖精神憶沛中 未必他時能富貴 只應從此見窮通 邊禽隴水休相笑 自有滄洲一棹風

每持纖白助君時 霜自無憀雪自疑 郎若姓何應解傅 女能窺宋不勞施 妝成麗色唯花妬 落盡啼痕只鏡知 最好玉京仙署裏 更知秋月照瓊枝

葉艇悠揚鶴髪垂 生涯空託一綸絲 是非不向眼前起 寒暑任從波上移 風瀁長歌籠月裏 夢和春雨晝眠時 逍遙此意誰人會 應有青山淥水知

謾費精神掉五侯 破琴孤劒是身讐 九衢護闕擬何去 玉壘銅梁空舊遊 蝴蝶有情牽晚夢 杜鵑無賴伴春愁 思量不及張公子 經歲池江倚酒樓

六載辛勤九陌中 却尋歸路五湖東 名慙桂苑一枝綠 鱠憶松江兩筯紅 浮世到頭須適性 男兒何必盡成功 唯慙鮑叔深知我 他日蒲帆百尺風

珪玷由來尚可磨 似簧終日復如何 成名成事皆因慎 亡國亡家只爲多 須信禍胎生利口 莫將譏思逞懸河 猩猩鸚鵡無端解 長向人間被網羅

祥煙靄靄拂樓臺 慶積玄元節後來 已向青陽標四序 便從嵩嶽應三台 龜銜玉柄增年筭 鶴舞瓊筵獻壽杯 自顧下儒何以祝 柱天功業濟時才

凭古城邊眺晚晴 遠村高樹轉分明 天如鏡面都來靜 地似人心總不平 雲向嶺頭閑不徹 水流溪裏太忙生 誰人得及莊居老 免被榮枯寵辱驚

萬點紅芳血色殷 爲無名字對空山 多映戲蜨尋香住 少有行人輟櫂攀 若在侯門看不足 爲生江岸見如閑 結根必竟輸桃李 長向春城紫陌間

相歡雖則不多時 相別那能不歛眉 蜀客賦高君解愛 楚宮腰細我還知 百年恩愛無終始 萬里因緣有夢思 腸斷門前舊行處 不堪全屬五陵兒

縠江東下幾多程 每泊孤舟即有情 山色已隨遊子遠 水紋猶認主人清 恩如海岳何時報 恨似煙花觸處生 百尺風帆兩行淚 不堪迴首望崢嶸

豔多煙重欲開難 紅蘂當心一抹檀 公子醉歸燈下見 美人朝插鏡中看 當庭始覺春風貴 帶雨方知國色寒 日晚更將何所似 太真無力凭闌干

吹臺高倚圃田東 此去軺車事不同 珠履舊參蕭相國 綵衣今佐晉司空 醉離淮甸寒星下 吟指梁園密雪中 到彼的知宣室語 幾時徵拜黑頭公

綿綿隄草拂征輪 龍虎俱辭楚水濱 只是勝之爲御史 不知梅福是仙人 地推八米源流盛 才笑三張事業貧 一種西歸一般達 柏臺霜冷夏城春

聖朝綸閣最延才 須牧生民始入來 鳳藻已期他日用 隼旟應是隔年迴 旗飄峴首嵐光重 酒奠湘江杜魄哀 腸斷秦原二三月 好花全爲使君開

始從豸角曳長裾 又吐雞香奏玉除 隋邸舊僚推謝掾 漢廷高議得相如 貴分赤筆升蘭署 榮著緋衣從板輿 遙想到時秋欲盡 禁城涼冷露槐疎

中朝品秩重文章 雙筆依前賜望郎 五夜星辰歸帝座 半年樽俎奉梁王 南都水煖蓮分影 北極天寒雁著行 不必戀恩多感激 過淮應合見徵黃

幕下留連兩月強 爐邊侍史舊焚香 不關雨露偏垂意 自是鴛鸞合著行 三署履聲通建禮 九霄星彩映明光 少瑜鏤管丘遲錦 從此西垣使鳳凰

離驂莫惜暫逡巡 君向池陽我入秦 歲月易拋非曩日 酒桮難得是同人 路經隋苑橋燈夜 江轉臺城岸草春 此處故交誰見問 爲言霜鬢壓風塵

縣前水色細鱗鱗 一爲夫君弔水濱 漫把文章矜後代 可知榮貴是他人 鶯偷舊韻還成曲 草賴餘吟盡解春 我亦有心無處說 等閑停棹似迷津

楚水蕭蕭多病身 強凭危檻送殘春 高城自有陵兼谷 流水那知越與秦 岸下藤蘿陰作怪 橋邊蛟蜃夜欺人 琵琶洲遠江村闊 迴首征途淚滿巾

劉表荒碑斷水濱 廟前幽草閉殘春 已將怨淚流斑竹 又感悲風入白蘋 八族未來誰北拱 四兇猶在莫南巡 九峰相似堪疑處 望見蒼梧不見人

崑崙水色九般流 飲即神仙憩即休 敢恨守株曾失意 始知緣木更難求 鴒原謾欲均餘力 鶴髪那堪問舊遊 遙望北辰當上國 羨君歸掉五諸侯

雖被風霜競欲催 皎然顏色不低摧 已疑素手能粧出 又似金錢未染來 香散自宜飄淥酒 葉交仍得蔭香苔 尋思閉戶中宵見 應認寒窗雪一堆

臨塘古廟一神仙 繡幌花容色儼然 爲逐朝雲來此地 因隨暮雨不歸天 眉分初月湖中鑑 香散餘風竹上煙 借問邑人沈水事 已經秦漢幾千年

朱邸平臺隔禁闈 貴遊陳跡尚依稀 雲低雍畤祈年去 雨細長楊從獵歸 申白賓朋傳道義 應劉文彩寄音徽 承平舊物惟君盡 猶寫雕鞍伴六飛

破暗長明世代深 煙和香氣兩沈沈 不知初點何人在 秪見當年火至今 曉似紅蓮開沼面 夜如寒月鎮潭心 孤光自有龍神護 雀戲蛾飛不敢侵

世間泉石本無價 那更天然落景中 漢佩琮琤寒溜雨 秦簫縹緲夜敲風 一方清氣羣陰伏 半局閑棋萬慮空 借問主人能住久 後來好事有誰同

堂開凍石千年翠 藝講秋膠百步威 揖讓未能忘典禮 英雄孰不慣戎衣 風波險似金機駭 日月忙如雪羽飛 莫怪尊前頻浩歎 男兒志願與時違

突險呀空龍虎蹲 由來英氣蓄寒根 蒼苔點染雲生靨 老雨淋漓鐵漬痕 松韻遠趨疑認祖 山陰輕覆似憐孫 孤巖恰恰容幽搆 可愛江南釋子園

流杯處處稱佳致 何似斯亭出自然 山溜穿雲來幾里 石盤和蘚鑿何年 聲交鳴玉歌沈板 色幌寒金酒滿船 莫怪坐中難得醉 醒人心骨有潺湲

到來難遣去難留 著骨黏心萬事休 潘岳愁絲生鬢裏 婕妤悲色上眉頭 長途詩盡空騎馬 遠雁聲初獨倚樓 更有相思不相見 酒醒燈背月如鉤

本是安期燒藥處 今來改作坐禪宮 數僧梵響滿樓月 深谷猨聲半夜風 金簡事移松閣逈 綵雲影散閬山空 我來不見修真客 却得真如問遠公

銅梁千里曙雲開 仙籙新從紫府來 天上已張新羽翼 世間無復舊塵埃 嘉禎果中君平卜 賀喜須斟卓氏杯 應笑戎藩刀筆吏 至今泥滓曝魚鰓

一一玄微縹緲成 盡吟方便爽神情 宣宗謫去爲閑事 韓愈知來已振名 海底也應搜得淨 月輪常被翫教傾 如何未隔四十載 不遇論量向此生

九重丹詔下塵埃 深鎖文闈罷選才 桂樹放教遮月長 杏園終待隔年開 自從玉帳論兵後 不許金門諫獵來 今日灞陵橋上過 路人應笑臘前迴

蒼島孤生白浪中 倚天高塔勢翻空 煙凝遠岫列寒翠 霜染疎林墮碎紅 汀沼或栖彭澤雁 樓臺深貯洞庭風 六時金磬落何處 偏傍蘆葦驚釣翁

河清海晏少波濤 幾載垂鉤不得鰲 空向人間修諫草 又來江上詠離騷 笳吹古堞邊聲遠 嶽倚晴空楚色高 何事明廷有徐庶 總教三徑臥蓬蒿

一葉飄然任浪吹 雨蓑煙笠肯忘機 只貪濁水張羅衆 却笑清流把釣稀 葦岸夜依明月宿 柴門晴櫂白雲歸 到頭得喪終須達 誰道漁樵有是非

陶公爲政卓潘齊 入縣看花柳滿堤 百里江山聊展驥 九臯雲月怪驅雞 高樓野色迎襟袖 比屋歌聲遠鼓鼙 只恐攀轅留不住 明時霄漢有丹梯

由來箕踞任天真 別有詩名出世塵 不愛春宮分桂樹 欲教天子枉蒲輪 城頭鼙鼓三聲曉 島外湖山一簇春 獨向若耶溪上住 誰知不是釣鰲人

蜀人猶說種難成 何事江東見接生 席上若微桃李伴 花中堪作牡丹兄 高軒日午爭濃豔 小徑風移旋落英 一種呈妍今得地 劒峯梨嶺謾縱橫

故園橋上絕埃塵 此日凭欄興自新 雲影晚將仙掌曙 水光迷得武陵春 薜蘿煙裏高低路 楊柳風前去住人 莫怪馬卿題姓字 終朝雲雨化龍津

漠漠煙花處處通 游人南北思無窮 林間鳥奏笙簧月 野外花含錦繡風 鸑抱雲霞朝鳳闕 魚翻波浪化龍宮 此時誰羨神仙客 車馬悠揚九陌中

寂寂棲心向杳冥 苦吟寒律句偏清 雲凝止水魚龍蟄 雪點遙峰草木榮 迥夜爐飜埃燼色 天河冰輾轆轤聲 歸飛未得東風力 魂斷三山九萬程

塵生宮闕霧濛濛 萬騎龍飛幸蜀中 在野傅巖君不夢 乘軒衛懿鶴何功 雖知四海同盟久 未合中原武備空 星落夜原妖氣滿 漢家麟閣待英雄

梁園皓色月如珪 清景傷時一慘悽 未見山前歸牧馬 猶聞江上帶征鞞 鯤爲魚隊潛鱗困 鶴處雞羣病翅低 正是四郊多壘日 波濤早晚靜鯨鯢

白日三清此上時 觀開山下彩雲飛 仙壇丹竈靈猶在 鶴駕清朝去不歸 晉末幾遷陵谷改 塵中空換子孫非 松花落盡無消息 半夜疎鐘徹翠微

爲報顏公識我麽 我心唯只與天和 眼前俗物關情少 醉後青山入意多 田子莫嫌彈鋏恨 甯生休唱飯牛歌 聖朝若爲蒼生計 也合公車到薜蘿

天上何勞萬古春 君前誰是百年人 魂銷尚媿金爐燼 思起猶慚玉輦塵 煙翠薄情攀不得 星茫浮豔採無因 可憐明鏡來相向 何似恩光朝夕新

雲木送秋何草草 風波凝冷太星星 銀鞍公子魂俱斷 玉弩將軍涕自零 茅洞白龍和雨看 荆溪黃鵠帶霜聽 人間不見清涼事 猶向溪翁乞畫屏

誰家朱閣道邊開 竹拂欄干滿壁苔 野水不知何處去 遊人却是等閑來 南山氣聳分紅樹 北闕風高隔紫苔 可惜登臨好光景 五門須聽鼓聲迴

千千鐵騎擁塵紅 去去平吞萬里空 宛轉龍蟠金劍雪 連錢豹躩繡旗風 行收部落歸天闕 旋進封疆入帝聰 只有河源與遼海 如今全屬指麾中

絕壁相欹是洞門 昔人從此入仙源 數株花下逢珠翠 半曲歌中老子孫 別後自疑園吏夢 歸來誰信釣翁言 山前空有無情水 猶遶當時碧樹村

日照香塵逐馬蹄 風吹浪濺幾回隄 無窮羅綺填花徑 大半笙歌占麥畦 落絮却籠他樹白 嬌鶯更學別禽啼 秪緣頻燕蓬洲客 引得遊人去似迷

玉皇恩詔別星班 去壓徐方分野間 有鳥盡巢垂汴柳 無樓不到隔淮山 旌旗漸向行時擁 案牘應從到日閑 想憶朝天獨吟坐 旋飛新作過秦關

帝念瓊枝欲並芳 星分婺女寄仙郎 鸞從闕下雖辭侶 鴈到江都却續行 煙月一時搜古句 山川兩地植甘棠 即看龍虎西歸去 便佐羲軒活萬方

謝家山水屬君家 曾共持鉤擲歲華 竹裏竹雞眠蘚石 溪頭鸂鶒踏金沙 登樓夜坐三層月 接果春看五色花 昨日西風動歸思 滿船涼葉在天涯

低着煙花漠漠輕 正堪吟坐掩柴扃 亂沾細網垂窮巷 斜送陰雲入古廳 鎖却暮愁終不散 添成春醉轉難醒 霽來還有風流事 重染南山一遍青

傾朝朱紫正駢闐 紅杏青莎映廣筵 不道樓臺無錦繡 只愁塵土撲神仙 魚銜嫩草浮池面 蝶趂飛花到酒邊 日暮驊騮相擁去 幾人沉醉失金鞭

閑尋香陌鳳城東 時暫開襟向遠風 玉笛一聲芳草外 錦鴛雙起碧流中 苑邊花竹濃如繡 渭北山川澹似空 回首漢宮煙靄裏 天河金閣未央宮

亭午羲和駐火輪 開門嘉樹庇湖濆 行來賓客奇茶味 睡起兒童帶簟紋 屋小有時投樹影 舟輕不覺入鷗羣 陶家豈是無詩酒 公退堪驚日已曛

殘霞卷盡出東溟 萬古難消一片冰 公子踏開香徑蘚 美人吹滅畫堂燈 瓊輪正輾丹霄去 銀箭休催皓露凝 別有洞天三十六 水晶臺殿冷層層

紫詔徵賢發帝聰 繡衣行處撲香風 鶚歸秦樹幽禽散 星出吳天列舍空 捧日思馳仙掌外 朝宗勢動海門中 鞭鞘所拂三千里 多少諸侯合避驄

野亭歌罷指西秦 避俗爭名興各新 碧帶黃麻呈縹緲 短竿長線弄因循 夜潮分卷三江月 曉騎齊驅九陌塵 可惜人間好聲勢 片帆羸馬不相親

故鄉朝夕有人還 欲作家書下筆難 滅燭何曾妨夜坐 傾壺不獨爲春寒 遷來鶯語雖堪聽 落了楊花也怕看 但使他年遇公道 月輪長在桂珊珊

何處狂歌破積愁 攜觴共下木蘭舟 綠泉濺石銀屏濕 黃鳥逢人玉笛休 天借煙霞裝島嶼 春鋪錦繡作汀洲 一年一電逡巡事 不合花前不醉遊

春日皇家瑞景遲 東風無力雨微微 六宮羅綺同時泊 九陌煙花一樣飛 暖著柳絲金蘂重 冷開山翠雪稜稀 輸他得路蓬洲客 紅綠山頭爛醉歸

深鎖雷門宴上才 旋看歌舞旋傳杯 黃金鸂鶒當筵睡 紅錦薔薇影燭開 稽嶺好風吹玉佩 鏡湖殘月照樓臺 小儒末座頻傾耳 祗怕城頭畫角催

擲下籬觴指亂山 趨程不待鳳笙殘 花邊馬嚼金銜去 樓上人垂玉筯看 柳陌雖然風裊裊 蔥河猶自雪漫漫 殷勤莫厭貂裘重 恐犯三邊五月寒

百越風煙接巨鼇 還鄉心壯不知勞 雷霆入地建溪險 星斗逼人梨嶺高 却擁木綿吟麗句 便攀龍眼醉香醪 名場聲利喧喧在 莫向林泉改鬢毛

流落常嗟勝會稀 故人相遇菊花時 鳳笙龍笛數巡酒 紅樹碧山無限詩 塵土十分歸舉子 乾坤大半屬偷兒 長楊羽獵須留本 開濟重爲闕下期

建元看別上元燈 處處迴廊鬬火層 珠玉亂拋高殿佛 綺羅深拜遠山僧 臨風走筆思呈惠 到曉行禪合伴能 無限喧闐留不得 月華西下露華凝

東南路盡吳江畔 正是窮愁暮雨天 鷗鷺不嫌斜兩岸 波濤欺得逆風船 偶逢島寺停帆看 深羨漁翁下釣眠 今古若論英達筭 鴟夷高興固無邊

涼風吹雨滴寒更 鄉思欺人撥不平 長有歸心懸馬首 可堪無寐枕蛩聲 嵐收楚岫和空碧 秋染湘江到底清 早晚身閑著蓑去 橘香深處釣船橫

翠雲交幹瘦輪囷 嘯雨吟風幾百春 深蓋屈盤青麈尾 老皮張展黑龍鱗 唯堆寒色資琴興 不放秋聲染俗塵 歲月如波事如夢 竟留蒼翠待何人

漢亡金鏡道將衰 便有姦臣競佐時 專國祗誇兄弟貴 舉家誰念子孫危 後宮得寵人爭附 前殿陳誠帝不疑 朱紫盈門自稱貴 可嗟區宇盡瘡痍

蓬門未識綺羅香 擬託良媒益自傷 誰愛風流高格調 共憐時世儉梳妝 敢將十指誇偏巧 不把雙眉鬬畫長 苦恨年年壓金線 爲他人作嫁衣裳

削玉森森幽思清 院家高興尚分明 捲簾陰薄漏山色 欹枕韻寒宜雨聲 斜對酒缸偏覺好 靜籠碁局最多情 却驚九陌輪蹄外 獨有溪煙數十莖

每聞別雁競悲鳴 却歎金籠寄此生 早是翠襟爭愛惜 可堪丹觜彊分明 雲漫隴樹魂應斷 歌接秦樓夢不成 幸自禰衡人未識 賺他作賦被時輕

呂望甘羅道已彰 只憑時數爲門張 世塗必竟皆應定 人事都來不在忙 要路強干情本薄 舊山歸去意偏長 因君指似封侯骨 漸擬回頭別醉鄉

總藏心劒事儒風 大道如今已渾同 會致名津搜儁彥 是張愁網絆英雄 蘇公有國皆懸印 楚將無官可賞功 若使重生太平日 也應回首哭塗窮

儂家雲水本相知 每到高齋強展眉 瘦竹嚲煙遮板閣 卷荷擎雨出盆池 笑吟山色同欹枕 閑背庭陰對覆碁 不是主人多野興 肯開青眼重漁師

常時月好賴新晴 不似年年此夜生 初出海濤疑尚濕 漸來雲路覺偏清 寒光入水蛟龍起 靜色當天鬼魅驚 豈獨座中堪仰望 孤高應到鳳凰城

雕楹累棟架崔嵬 院宇生煙次第開 爲向西窗添月色 豈辭南海取花栽 意將畫地成幽沼 勢擬驅山近小臺 清境漸深官轉重 春時長是別人來

劒光如電馬如風 百捷長輕是掌中 無定河邊蕃將死 受降城外虜塵空 旗縫雁翅如竿褭 箭撚雕翎逐隼雄 自指燕山最高石 不知誰爲勒殊功

桃花日日覓新奇 有鏡何曾及畫眉 祗恐輕梭難作匹 豈辭纖手遍生胝 合蟬巧間雙盤帶 聯鴈斜銜小折枝 豪貴大堆酬曲徹 可憐辛苦一絲絲

一竿青竹老江隈 荷葉衣裳可自裁 潭定靜懸絲影直 風高斜颭浪紋開 朝攜輕棹穿雲去 暮背寒塘戴月回 世上無窮嶮巇事 算應難入釣船來

曲沼深塘躍錦鱗 槐煙徑裏碧波新 此中境既無佳境 他處春應不是春 金牓真仙開樂席 銀鞍公子醉花塵 明年二月重來看 好共東風作主人

九衢風景盡爭新 獨占天門近紫宸 寶馬競隨朝暮客 香車爭碾古今塵 煙光正入南山色 氣勢遙連北闕春 莫見繁華祗如此 暗中還換往來人

渥洼奇骨本難求 況是豪家重紫騮 臕大宜懸銀壓胯 力渾欺著玉銜頭 生獰弄影風隨步 踥蹀衝塵汗滿溝 若遇丈夫能控馭 任從騎取覓封侯

大底榮枯各自行 兼疑陰隲也難明 無門雪向頭中出 得路雲從脚下生 深作四溟何浩渺 高爲五嶽太崢嶸 都來總向人間看 直到皇天可是平

石甃通渠引御波 綠槐陰裏五侯家 地衣鎮角香獅子 簾額侵鉤繡辟邪 按徹清歌天未曉 飲回深院漏猶賒 四鄰池館吞將盡 尚自堆金爲買花

臨春高閣擬瀛洲 貪寵張妃作勝遊 便把江山爲己有 豈知臺榭是身讐 金城暗逐歌聲碎 鐵甕潛隨舞勢休 誰識古宮堪恨處 井桐吟雨不勝秋

共言愁是酌離杯 況值弦歌枉大才 獻賦未爲龍化去 除書猶喜鳳銜來 花明驛路燕脂暖 山入江亭罨畫開 莫把新詩題別處 謝家臨水有池臺

爐中九轉鍊雖成 教主看時亦自驚 羣嶽竝天先減翠 大江臨海恐無聲 賦歸已罷吳門釣 身老仍拋楚岸耕 唯有太平方寸血 今朝盡向隗臺傾

折妖放豔有誰催 疑就仙中旋折來 圖把一春皆占斷 固留三月始教開 壓枝金蘂香如撲 逐朵檀心巧勝裁 好是酒闌絲竹罷 倚風含笑向樓臺

選勝逢君敘解攜 思和芳草遠煙迷 小梅香裏黃鶯囀 垂柳陰中白馬嘶 春引美人歌遍熟 風牽公子酒旗低 早知有此關身事 悔不前年住越溪

萬仞連峰積翠新 靈蹤依舊印輪巡 何如捧日安皇道 莫把回山示世人 已擘峻流穿太嶽 長扶王氣擁彊秦 爲余勢負天工背 索取風雲際會身

一雙十指玉纖纖 不是風流物不拈 鸞鏡巧梳勻翠黛 畫樓閑望擘珠簾 金杯有喜輕輕點 銀鴨無香旋旋添 因把翦刀嫌道冷 泥人呵了弄人髯

禹穴蒼茫不可探 人傳靈笈鎖煙嵐 初晴鶴點青邊嶂 欲雨龍移黑處潭 北斗齋壇天寂寂 東風仙洞草毿毿 堪憐尹叟非關吏 猶向江南逐老聃

沛中歌舞百餘人 帝業功成里巷新 半夜素靈先哭楚 一星遺火下燒秦 貔貅掃盡無三戶 雞犬歸來識四鄰 惆悵故園前事遠 曉風長路起埃塵

越公已作飛仙去 猶得潭潭好墓田 老樹背風深拓地 野雲依海細分天 青峰曉接鳴鐘寺 玉井秋澄試茗泉 我與源公舊相識 遺言瀟灑有人傳

江邊秋日逢任子 大理索詩吾欲忘 爲問山資何次第 祗餘丹訣轉淒涼 黃金范蠡曾辭祿 白首虞翻未信方 千古浮雲共歸思 曉風城郭水花香

淡竹岡前沙鴈飛 小花尖下柘丸肥 山雲不卷雨自薄 天氣欲寒人正歸 招伴祗須新稻酒 臨風猶有舊苔磯 故人舊業依稀在 怪石老松今是非

懷人路絕雲歸海 避俗門深草蔽丘 萬事漸消閑客夢 一年虛白少年頭 山螿啼緩從除架 淮鴈來多莫上樓 近日鄰家有新釀 每逢詩伴得淹留

江左風流廊廟人 荒墳拋與梵宮鄰 多年羊虎猶眠石 敗壁貂蟬祗貯塵 萬古雲山同白骨 一庭花木自青春 永思陵下猶淒切 廢屋寒風吹野薪

日晏霜濃十二月 林疎石瘦第三溪 雲沙有徑縈寒燒 松屋無人聞晝雞 幾聚衣冠埋作土 當年歌舞醉如泥 早知涉世真成夢 不棄山田春雨犁

宿雨清秋霽景澂 廣亭高樹向晨興 煙橫博望乘槎水 日上文王避雨陵 孤棹夷猶期獨往 曲闌愁絕每長憑 思鄉懷古多傷別 況此哀吟意不勝

百年只有百清明 狼狽今年又避兵 煙火誰開寒食禁 簪裾那復麗人行 禾麻地廢生邊氣 草木春寒起戰聲 渺渺飛鴻天斷處 古來還是闔閭城

人間萬卷龐眉老 眼見堂堂入草萊 行客須當下馬過 故交誰復裹雞來 山花不語如聽講 溪水無情自薦哀 猶勝黃金買碑碣 百年名字已煙埃

江海悠悠雪欲飛 抱書空出又空歸 沙頭人滿鷗應笑 船上酒香魚正肥 塵土竟成誰計是 山林又悔一年非 平生萬卷應夫子 兩世功名窮布衣

露冷風輕霽魄圓 高樓更在碧山巔 四溟水合疑無地 八月槎通好上天 黯黯星辰環紫極 喧喧朝市匝青煙 夜深獨與巖僧語 羣動消聲舉世眠

野菊西風滿路香 雨花臺上集壺觴 九重天近瞻鍾阜 五色雲中望建章 綠酒莫辭今日醉 黃金難買少年狂 清歌驚起南飛鴈 散作秋聲送夕陽

白雲紅樹路紆縈 古殿長廊次第行 南望水連桃葉渡 北來山枕石頭城 一塵不到心源淨 萬有俱空眼界清 竹院逢僧舊曾識 旋披禪衲爲相迎

雲淨南山紫翠浮 憑陵絕頂望悠悠 偶逢佳節牽詩興 漫把芳尊遣客愁 霜染鴉楓迎日醉 寒衝涇水帶冰流 烏紗頻岸西風裏 笑插黃花滿鬢秋

碧樹涼生宿雨收 荷花荷葉滿汀洲 登高有酒渾忘醉 慨古無言獨倚樓 宮殿六朝遺古跡 衣冠千古漫荒丘 太平時節殊風景 山自青青水自流

蘭陵市上忽相逢 敘別殷勤興倍濃 良會若同雞黍約 暫時不放酒杯空 愁牽白髮三千丈 路入青山幾萬重 行色一鞭催去馬 畫橋嘶斷落花風

春風吹蠶細如蟻 桑芽纔努青鴉嘴 侵晨探采誰家女 手挽長條淚如雨 去歲初眠當此時 今歲春寒葉放遲 愁聽門外催里胥 官家二月收新絲

沙頭小燕鳴春和 楊柳垂絲煙倒拖 將軍樓船發浩歌 雲檣高插天嵯峨 白虹走香傾翠壺 勸飲花前金叵羅 神鰲駕粟升天河 新承雨澤浮恩波

短牆荒圃四無鄰 烈火緋桃照地春 坐久好風休掩袂 夜來微雨已霑巾 敢同俗態期青眼 似有微詞動絳脣 盡日更無鄉井念 此時何必見秦人

清淺縈紆一水間 竹岡藤樹小躋攀 露沾荒草行人過 月上高林宿鳥還 江遶武侯籌筆地 雨昏張載勒銘山 異鄉一笑因酣醉 忘却愁來鬢髮斑

一去仙居似轉蓬 再經花謝倚春叢 醉中篇什金聲在 別後音書錦字空 長憶映碑逢若士 未曾攜杖逐壺公 東風狼籍苔侵徑 蕙草香銷杏帶紅

槐柳蕭疎溽暑收 金商頻伏火西流 塵衣歲晚緣身賤 雨簟更深滿背秋 前事悲涼何足道 遠書慵懶未能修 惟思待月高梧下 更就東牀訪惠休

玉簡金文直上清 禁垣丹地閉嚴扃 黃扉議政參元化 紫殿稱觴拂壽星 萬戶千門迷步武 非煙非霧隔儀形 塵中舊侶無音信 知道遼東鶴姓丁

鳥囀蜂飛日漸長 旅人情味悔思量 禪門澹薄無心地 世事生疎欲面牆 二月雲煙迷柳色 九衢風土帶花香 大知高士禁愁寂 試倚闌干莫斷腸

有客傷春復怨離 夕陽亭畔草青時 淚從紅蠟無由制 腸比朱弦恐更危 梅向好風惟是笑 柳因微雨不勝垂 雙溪未去饒歸夢 夜夜孤眠枕獨欹

報國捐軀實壯夫 楚囚垂欲復神都 雲臺畫像皆何者 青史書名或不孤 散卒半隨袁校尉 寡妻休問辟司徒 聞君敗績無歸計 氣激星辰坐向隅

朱邸平臺隔禁闈 貴遊陳跡尚依稀 雲低雍畤祈年去 雨細長楊縱獵歸 申白賓朋傳道義 應劉文彩寄音徽 承平舊物惟君盡 猶寫雕鞍伴六飛

淡霧輕雲匝四垂 綠塘秋望獨顰眉 野蓮隨水無人見 寒鷺窺魚共影知 九陌要津勞目擊 五湖閑夢誘心期 孤燈夜夜愁欹枕 一覺滄洲似昔時

爲笑江南種稻時 露蟬鳴後雨霏霏 蓮盆積潤分畦小 藻井垂陰擢秀稀 得地又生金象界 結根仍對水田衣 支公尚有三吳思 更使幽人憶釣磯

一宿南塘煙雨時 好風搖動綠波微 驚離曉岸衝花去 暖下春汀照影飛 華屋撚弦彈鼓舞 綺窗含筆澹毛衣 畫屏見後長迴首 爭得雕籠莫放歸

日下蕪城莽蒼中 濕螢撩亂起衰叢 寒煙陳后長門閉 夜雨隋家舊苑空 星散欲陵前檻月 影低如試北窗風 羇人此夕方愁緒 心似寒灰首似蓬

翠竹高梧夾後溪 勁風危露雨淒淒 那知北牖殘燈暗 又送西樓片月低 清夜更長應未已 遠煙尋斷莫頻嘶 羇人此夕如三歲 不整寒衾待曙雞

露白風清夜向晨 小星垂佩月埋輪 絳河浪淺休相隔 滄海波深尚作塵 天外鳳皇何寂寞 世間烏鵲漫辛勤 倚闌殿北斜樓上 多少通宵不寐人

一夜高樓萬景奇 碧天無際水無涯 只留皎月當層漢 並送浮雲出四維 霧靜不容玄豹隱 冰生惟恐夏蟲疑 坐來離思憂將曉 爭得嫦娥仔細知

斷腸佳賞固難期 昨夜銷魂更不疑 丹桂影空蟾有露 綠槐陰在鵲無枝 賴將吟詠聊惆悵 早是疎頑耐別離 堪恨賈生曾慟哭 不緣清景爲憂時

真宰多情巧思新 固將能事送殘春 爲雲爲雨徒虛語 傾國傾城不在人 開日綺霞應失色 落時青帝合傷神 嫦娥婺女曾相送 留下鵶黃作蘂塵

松拂疎窗竹映闌 素琴幽怨不成彈 清宵霽極雲離岫 紫禁風高露滿盤 晚蝶飄零驚宿雨 暮鴉淩亂報秋寒 高樓瞪目歸鴻遠 如信嵇康欲畫難

聞道離鸞思故鄉 也知情願嫁王昌 塵埃一別楊朱路 風月三年宋玉牆 下疾不成雙點淚 斷多難到九迴腸 庭前佳樹名梔子 試結同心寄謝娘

春思春愁一萬枝 遠村遙岸寄相思 西園有雨和苔長 南內無人拂檻垂 遊客寂寥緘遠恨 暮鶯啼呌惜芳時 晚來飛絮如霜鬢 恐爲多情管別離

一寸迴腸百慮侵 旅愁危涕兩爭禁 天涯已有銷魂別 樓上寧無擁鼻吟 感事不關河裏笛 傷心應倍雍門琴 春雲更覺愁于我 閑蓋低村作暝陰

日烈風高野草香 百花狼籍柳披猖 連天瑞靄千門遠 夾道新陰九陌長 衆飲不歡逃席酒 獨行無味放遊韁 年來與問閑遊者 若箇傷春向路旁

劉表荒碑斷水濱 廟前幽草閉殘春 已將愁淚留斑竹 又感悲風入白蘋 八族未來誰北拱 四凶猶在莫南巡 九峰相似堪疑處 望見蒼梧不見人

萬里重山遶福州 南橫一道見溪流 天邊飛鳥東西沒 塵裏行人早晚休 曉日青山當大海 連雲古塹對高樓 那堪望斷他鄉目 只此蕭條自白頭

齊心樓上望浮雲 萬古千秋空姓名 堯水永銷天際去 姬風一變世間平 高蹤盡共煙霞在 大道長將日月明 從此安然寰海內 後來無復謾相傾

昇山自古道飛來 此是神功不可猜 氣色雖然離禹穴 峰巒猶自接天台 巖邊折樹泉衝落 頂上浮雲日照開 南望閩城塵世界 千秋萬古卷塵埃

三年翦拂感知音 哭向青山永夜心 竹在曉煙孤鳳去 劍荒秋水一龍沈 新墳日落松聲小 舊色春殘草色深 不及此時親執紼 石門遙想淚霑襟

良匠用材爲塔了 神光寺更得高名 風雲會處千尋出 日月中時八面明 海水旋流倭國野 天文方戴福州城 相輪頂上望浮世 塵裏人心應總平

開元寺裏七重塔 遙對方山影擬齊 雜俗人看離世界 孤高僧上覺天低 唯堪片片紫霞映 不與濛濛白霧迷 心若無私羅漢在 參差免向日虹西

荒郊一望欲消魂 涇水縈紆傍遠村 牛馬放多春草盡 原田耕破古碑存 雲和積雪蒼山晚 煙伴殘陽綠樹昏 數里黃沙行客路 不堪回首思秦原

灼灼春園晚色分 露珠千點映寒雲 多情舞蝶穿花去 解語流鶯隔水聞 冷酒桮中宜泛灩 暖風林下自氛氳 仙桃不肯全開拆 應借餘芳待使君

黃紙晴空墜一緘 聖朝恩澤洗冤讒 李膺門客爲閑客 梅福官銜改舊銜 名自石渠書典籍 香從芸閣著衣衫 寰中不用憂天旱 霖雨看看屬傅巖

松店茅軒向水開 東頭舍賃一裴徊 窗吟苦爲秋江靜 枕夢驚因曉角催 鄰舍見愁賒酒與 主人知去索錢來 眼看白筆爲霖雨 肯使紅鱗便曝腮

曉擎弓箭入初場 一發曾穿百步楊 仙籍舊題前進士 聖朝新奏校書郎 馬疑金馬門前馬 香認芸香閣上香 閑伴李膺紅燭下 慢吟絲竹淺飛觴

東南一境清心目 有此千峰插翠微 人在下方衝月上 鶴從高處破煙飛 巖深水落寒侵骨 門靜花開色照衣 欲識蓬萊今便是 更於何處學忘機

盧郎到處覺風生 蜀郡留連亞相情 亂後江山悲庾信 夜來煙月屬袁宏 夢歸蘭省寒星動 吟向莎洲宿鷺驚 未脫白衣頭半白 叨陪屬和倍爲榮

入門長恐先師在 香印紗燈似昔年 澗路縈迴齋處遠 松堂虛豁講聲圓 頃爲弟子曾同社 今忝星郎更契緣 顧渚一甌春有味 中林話舊亦潸然

鄉人來話亂離情 淚滴殘陽問紫荆 白社已應無故老 清江依舊繞空城 高秋軍旅齊山樹 昔日漁家是野營 牢落故居灰燼後 黃花紫蔓上牆生

暖戲煙蕪錦翼齊 品流應得近山雞 雨昏青草湖邊過 花落黃陵廟裏啼 遊子乍聞征袖溼 佳人纔唱翠眉低 相呼相應湘江闊 苦竹叢深春日西

年去年來來去忙 春寒煙暝渡瀟湘 低飛綠岸和梅雨 亂入紅樓揀杏梁 閑几硯中窺水淺 落花徑裏得泥香 千言萬語無人會 又逐流鶯過短牆

江天梅雨溼江蘺 到處煙香是此時 苦竹嶺無歸去日 海棠花落舊棲枝 春宵思極蘭燈暗 曉月啼多錦幕垂 唯有佳人憶南國 殷勤爲爾唱愁詞

八月悲風九月霜 蓼花紅澹葦條黃 石頭城下波搖影 星子灣西雲間行 驚散漁家吹短笛 失羣征戍鎖殘陽 故鄉聞爾亦惆悵 何況扁舟非故鄉

竹院松廊分數派 不空清泚亦逶迤 落花相逐去何處 幽鷺獨來無限時 洗鉢老僧臨岸久 釣魚閑客捲綸遲 晚晴一片連莎綠 悔與滄浪有舊期

春風用意勻顏色 銷得攜觴與賦詩 穠麗最宜新著雨 嬌饒全在欲開時 莫愁粉黛臨窗嬾 梁廣丹青點筆遲 朝醉暮吟看不足 羨他蝴蝶宿深枝

宜煙宜雨又宜風 拂水藏村復間松 移得蕭騷從遠寺 洗來疎淨見前峯 侵堦蘚拆春芽迸 繞徑莎微夏蔭濃 無賴杏花多意緒 數枝穿翠好相容

二京曾見畫圖中 數本芳菲色不同 孤櫂今來巴徼外 一枝煙雨思無窮 夜郎城近含香瘴 杜宇巢低起暝風 腸斷渝瀘霜霰薄 不教葉似灞陵紅

布素豪家定不看 若無文彩入時難 紅迷天子帆邊日 紫奪星郎帳外蘭 春水濯來雲雁活 夜機挑處雨燈寒 舞衣轉轉求新樣 不問流離桑柘殘

文君手裏曙霞生 美號仍聞借蜀城 奪得始知袍更貴 著歸方覺晝偏榮 宮花顏色開時麗 池雁毛衣浴後明 禮部郎官人所重 省中別占好窠名

仙漏遲遲出建章 宮簾不動透清光 金闈露白新裁詔 畫閤春紅正試妝 淚滴杯盤何所恨 燼飄蘭麝暗和香 多情更有分明處 照得歌塵下燕梁

雨向莎堦滴未休 冷光孤恨雨悠悠 船中聞雁洞庭宿 牀下有蛩長信秋 背照翠簾新灑別 不挑紅燼正含愁 蕭騷寒竹南窗靜 一局閑棋爲爾留

公堂瀟灑有林泉 秪隔苔牆是渚田 宗黨相親離亂世 春秋閑論戰爭年 遠江驚鷺來池口 絕頂歸雲過竹邊 風雨夜長同一宿 舊遊多共憶樊川

退居瀟灑寄禪關 高挂朝簪淨室間 孤島雖留雙鶴歇 五雲爭放二龍閑 輕舟共泛花邊水 野屐同登竹外山 仙署金閨虛位久 夜清應夢近天顏

紅葉黃花秋景寬 醉吟朝夕在樊川 却嫌今日登山俗 且共高僧對榻眠 別畫長懷吳寺壁 宜茶偏賞霅溪泉 歸來童稚爭相笑 何事無人與酒船

建章宮殿紫雲飄 春漏遲遲下絳霄 綺陌暖風嘶去馬 粉廊初日照趨朝 花經宿雨香難拾 鶯在豪家語更嬌 秦楚年年有離別 揚鞭揮袖灞陵橋

杳杳漁舟破暝煙 疎疎蘆葦舊江天 那堪流落逢搖落 可得潸然是偶然 萬頃白波迷宿鷺 一林黃葉送殘蟬 兵車未息年華促 早晚閑吟向滻川

誰解登高問上玄 謫仙何事謫詩仙 雲遮列宿離華省 樹蔭澄江入野船 黃鳥晚啼愁瘴雨 青梅早落中蠻煙 不知幾首南行曲 留與巴兒萬古傳

昔年共照松溪影 松折溪荒僧已無 今日重思錦城事 雪銷花謝夢何殊 亂離未定身俱老 騷雅全休道甚孤 我拜師門更南去 荔枝春熟向渝瀘

舊齋松老別多年 香社人稀喪亂間 出寺秪知趨內殿 閉門長似在深山 臥聽秦樹秋鐘斷 吟想荆江夕鳥還 唯恐興來飛錫去 老郎無路更追攀

海棠風外獨霑巾 襟袖無端惹蜀塵 和暖又逢挑菜日 寂寥未是探花人 不嫌蟻酒衝愁肺 却憶漁蓑覆病身 何事晚來微雨後 錦江春學曲江春

所向明知是暗投 兩行清淚語前流 雲橫新塞遮秦甸 花落空山入閬州 不忿黃鸝驚曉夢 唯應杜宇信春愁 梅黃麥綠無歸處 可得漂漂愛浪遊

蔟蔟新英摘露光 小江園裏火煎嘗 吳僧漫說鴉山好 蜀叟休誇鳥觜香 合座半甌輕泛綠 開緘數片淺含黃 鹿門病客不歸去 酒渴更知春味長

永巷閑吟一徑蒿 輕肥大笑事風騷 煙含紫禁花期近 雪滿長安酒價高 失路漸驚前計錯 逢僧更念此生勞 十年春淚催衰颯 羞向清流照鬢毛

石城昔爲莫愁鄉 莫愁魂散石城荒 江人依舊棹舴艋 江岸還飛雙鴛鴦 帆去帆來風浩渺 花開花落春悲涼 煙濃草遠望不盡 千古漢陽閑夕陽

夜無多雨曉生塵 草色嵐光日日新 蒙頂茶畦千點露 浣花牋紙一溪春 揚雄宅在唯喬木 杜甫臺荒絕舊鄰 却共海棠花有約 數年留滯不歸人

石門蘿徑與天鄰 雨檜風篁遠近聞 飲澗鹿喧雙派水 上樓僧蹋一梯雲 孤煙薄暮關城沒 遠色初晴渭曲分 長欲然香來此宿 北林猨鶴舊同羣

往事悠悠添浩歎 勞生擾擾竟何能 故山歲晚不歸去 高塔晴來獨自登 林下聽經秋苑鹿 江邊掃葉夕陽僧 吟餘却起雙峰念 曾看菴西瀑布冰

一脈清泠何所之 縈莎漱蘚入僧池 雲邊野客窮來處 石上寒猨見落時 聚沫繞崖殘雪在 迸流穿樹墮花隨 煙春雨晚閑吟去 不復遠尋皇子陂

千重二華見皇州 望盡凝嵐即此樓 細雨不藏秦樹色 夕陽空照渭河流 後車寧見前車覆 今日難忘昨日憂 擾擾塵中猶未已 可能疏傅獨能休

九陌低迷誰問我 五湖流浪可悲君 著書笑破蘇司業 賦詠思齊鄭廣文 理棹好攜三百首 阻風須飲幾千分 耒陽江口春山綠 慟哭應尋杜甫墳

得意却思尋舊跡 新銜未切向蘭臺 吟看秋草出關去 逢見故人隨計來 勝地昔年詩板在 清歌幾處郡筵開 江湖易有淹留興 莫待春風落庾梅

失意離愁春不知 到家時是落花時 孤單取事休言命 早晚逢人苦愛詩 度塞風沙歸路遠 傍河桑柘舊居移 應嗟我又巴江去 遊子悠悠聽子規

歸去宜春春水深 麥秋梅雨過湘陰 鄉園幾度經狂寇 桑柘誰家有舊林 結綬位卑甘晚達 登龍心在且高吟 灞陵橋上楊花裏 酒滿芳樽淚滿襟

丹霞照上三清路 瑞錦裁成五色毫 波浪不能隨世態 鸞凰應得入吾曹 秋山晚水吟情遠 雪竹風松醉格高 預想明年騰躍處 龍津春碧浸仙桃

逐勝偷閑向杜陵 愛僧不愛紫衣僧 身爲醉客思吟客 官自中丞拜右丞 殘月露垂朝闕蓋 落花風動宿齋燈 孤單小諫漁舟在 心戀清潭去未能

予名初在德門前 屈指年來三十年 自賀孤危終際會 別將流涕感階緣 止陪鴛鴦居清秩 濫應星辰浼上玄 平昔苦心何所恨 受恩多是舊詩篇

官舍種莎僧對榻 生涯如在舊山貧 酒醒草檄聞殘漏 花落移廚送晚春 水墨畫松清睡眼 雲霞仙氅挂吟身 霜臺伏首思歸切 莫把漁竿逐逸人

耻將官業競前途 自愛篇章古不如 一炷香新開道院 數坊人聚避朝車 縱遊藉草花垂酒 閑臥臨窗燕拂書 唯有明公賞新句 秋風不敢憶鱸魚

平生詩譽更誰過 歸老東吳命若何 知己凋零垂白髮 故園寥落近滄波 酒醒蘚砌花陰轉 病起漁舟鷺跡多 深入富春人不見 閑門空掩半庭莎

爲郡東吳秪飲冰 瑣闈頻降鳳書徵 隨行已有朱衣吏 伴直多招紫閣僧 窗下調琴鳴遠水 簾前睡鶴背秋燈 葦陂竹塢情無限 閑話毘陵問杜陵

柳近清明翠縷長 多情右衮不相忘 開緘雖覩新篇麗 破鼻須聞冷酒香 時態嬾隨人上下 花心甘被蝶分張 朝稀且莫輕春賞 勝事由來在帝鄉

喧卑從宦出喧卑 別畫能琴又解棊 海上春耕因亂廢 年來冬薦得官遲 風中夜犬驚槐巷 月下寒驢嚙槿籬 孤散恨無推唱路 耿懷吟得贈君詩

結茅秪約釣魚臺 濺水鸕鷀去又迴 春臥甕邊聽酒熟 露吟庭際待花開 三江勝景遨遊徧 百氏羣書講貫來 國步未安風雅薄 可能高尚掞天才

仙步徐徐整羽衣 小儀澄澹轉中儀 樺飄紅燼趨朝路 蘭縱清香宿省時 彩筆煙霞供不足 綸闈鸞鳳訝來遲 自憐孤宦誰相念 禱祝空吟一首詩

寂寂風簾信自垂 楊花筍籜正離披 長安一夜殘春雨 右省三年老拾遺 坐看羣賢爭得路 退量孤分且吟詩 五湖煙網非無意 未去難忘國士知

賦分多情却自嗟 蕭衰未必爲年華 睡輕可忍風敲竹 飲散那堪月在花 薄宦因循拋峴首 故人流落向天涯 鶯春鴈夜長如此 賴是幽居近酒家

飲筵博席與心違 野眺春吟更是誰 琴有澗風聲轉澹 詩無僧字格還卑 恨拋水國荷蓑雨 貧過長安櫻筍時 頭角俊髦應指笑 權門蹤跡獨差池

強健宦途何足謂 入微章句更難論 誰知野性真天性 不扣權門扣道門 窺硯晚鶯臨砌樹 迸堦春筍隔籬根 朝迴何處消長日 紫閣峰南有舊村

漠漠秦雲澹澹天 新年景象入中年 情多最恨花無語 愁破方知酒有權 苔色滿牆尋故第 雨聲一夜憶春田 衰遲自喜添詩學 更把前題改數聯

紫陌奔馳不暫停 送迎終日在郊坰 年來鬢畔未垂白 雨後江頭且蹋青 浮蟻滿盃難暫捨 貫珠一曲莫辭聽 春風秪有九十日 可合花前半日醒

鶯離寒谷士逢春 釋褐來年暫種芸 自笑老爲梅少府 可堪貧攝鮑參軍 酒醒往事多興念 吟苦鄰居必厭聞 推却簿書搔短髮 落花飛絮正紛紛

臘雪初晴共舉盃 便期攜手上春臺 高情唯怕酒不滿 長逝可悲花正開 曉奠鶯啼殘漏在 風幃燕覓舊巢來 杜陵芳草年年綠 醉魄吟魂無復迴

昔事東流共不迴 春深獨向渼陂來 亂前別業依稀在 雨裏繁花寂寞開 却展漁絲無野艇 舊題詩句沒蒼苔 潸然四顧難消遣 秪有佯狂泥酒盃

露入庭蕪恨已深 熱時天下是知音 汗流浹背曾施力 氣爽中宵便負心 一片山溪從蠹損 數行文字任塵侵 綠槐陰合清和後 不會何顏又見尋

幽居不稱在長安 溝淺浮春岸雪殘 板屋漸移方帶野 水車新入夜添寒 名如有分終須立 道若離心豈易寬 滿眼塵埃馳騖去 獨尋煙竹翦漁竿

三轉郎曹自勉旃 莎階吟步想前賢 未如何遜無佳句 若比馮唐是壯年 捧制名題黃紙尾 約僧心在白雪邊 乳毛松雪春來好 直夜清閑且學禪

鳳策聯華是國華 春來偶未上仙槎 鄉連南渡思菰米 淚滴東風避杏花 吟聒暮鶯歸廟院 睡消遲日寄僧家 一般情緒應相信 門靜莎深樹影斜

敷溪南岸掩柴荆 挂却朝衣愛淨名 閑得林園栽樹法 喜聞兒姪讀書聲 眠窗日暖添幽夢 步野風清散酒酲 謫去徵還何擾擾 片雲相伴看衰榮

令節爭歡我獨閑 荒臺盡日向晴山 渾無酒泛金英菊 漫道官趨玉筍班 深愧青莎迎野步 不堪紅葉照衰顏 羨君官重多吟興 醉帶南陂落照還

錦帳名郎重錦科 清宵寓直縱吟哦 冰含玉鏡春寒在 粉傅仙闈月色多 視草即應歸屬望 握蘭知道暫經過 流鶯百囀和殘漏 猶把芳樽藉露莎

十年五年岐路中 千里萬里西復東 匹馬愁衝晚村雪 孤舟悶阻春江風 達士由來知道在 昔賢何必哭途窮 閑烹蘆筍炊菰米 會向源鄉作醉翁

昔年吟醉繞江蘺 愛把漁竿伴鷺鶿 聞說小毫能縱逸 敢憑輕素寫幽奇 涓涓浪濺殘菱蔓 戛戛風搜折葦枝 得向曉窗閑挂翫 雪蓑煙艇恨無遺

香浮玉陛曉辭天 袍拂蒲茸稱少年 郎署轉曹雖久次 京河亞尹是優賢 縱遊雲水無公事 貴買琴書有俸錢 今日龍門看松雪 探春明日向平泉

多感京河李丈人 童蒙受教便書紳 文章至竟無功業 名宦由來致苦辛 皎日還應知守道 平生自信解甘貧 孤單所得皆逾分 歸種敷溪一畝春

韋曲樊川雨半晴 竹莊花院徧題名 畫成煙景垂楊色 滴破春愁壓酒聲 滿野紅塵誰得路 連天紫閣獨關情 渼陂水色澄於鏡 何必滄浪始濯纓

九派迢迢九月殘 舟人相語且相寬 村逢好處嫌風便 酒到醒來覺夜寒 蓼渚白波喧夏口 柿園紅葉憶長安 季鷹可是思鱸鱠 引退知時自古難

半年奔走頗驚魂 來謁行宮淚眼昏 鴛鷺入朝同待漏 牛羊送日獨歸村 灞陵散失詩千首 太華淒涼酒一樽 兵革未休無異術 不知何以受君恩

朝直叨居省閣間 由來疎退校安閑 落花夜靜宮中漏 微雨春寒廊下班 自扣玄門齊寵辱 從他榮路用機關 孤峰未得深歸去 名畫偏求水墨山

亂來奔走巴江濱 愁客多於江徼人 朝醉暮醉雪開霽 一枝兩枝梅探春 詔書罪己方哀痛 鄉縣徵兵尚苦辛 鬢禿又驚逢獻歲 眼前渾不見交親

都官雖未是名郎 踐歷曾聞薛許昌 復有李公陪雅躅 豈宜鄭子忝餘光 榮爲後進趨蘭署 喜拂前題在粉牆 他日節旄如可繼 不嫌曹冷在中行

桑林搖落渭川西 蓼水瀰瀰接稻泥 幽檻靜來魚唱遠 暝天寒極鴈行低 濁醪最稱看山醉 冷句偏宜選竹題 中表人稀離亂後 花時莫惜重相攜

詩人公署如山舍 秪向堦前便採薇 驚燕拂簾閑睡覺 落花沾硯會餐歸 壁看舊記官多達 牓挂明文吏莫違 自說小池栽葦後 雨涼頻見鷺鶿飛

舊詩常得在高吟 不奈公心愛苦心 道自瑣闈言下振 恩從仙殿對迴深 流年漸覺霜欺鬢 至藥能教土化金 自拂青萍知有地 齋誠旦夕望爲霖

七子風騷尋失主 五君歌誦久無聲 調和雅樂歸時正 澄濾頹波到底清 才大始知寰宇窄 吟高何止鬼神驚 葉公好尚渾疎闊 忽見真龍幾喪明

初昇諫署是真仙 浪透桃花恰五年 垂白郎官居座末 著緋人吏立階前 百寮班列趨丹陛 兩掖風清上碧天 從此追飛何處去 金鑾殿與玉堂連

小梅零落雪欺殘 浩蕩窮愁豈易寬 唯有郎吟償晚景 且無濃醉厭春寒 高齋每喜追攀近 麗句先憂屬和難 十五年前諳苦節 知心不獨爲同官

何宋清名動粉闈 不才今日偶陳詩 考功豈敢聞題品 水部猶須繫挈維 積雪巷深酬唱夜 落花牆隔笑言時 紫垣名士推揚切 爲話心孤倍感知

曾袖篇章謁長卿 今來附鳳事何榮 星臨南省陪仙步 春滿東朝接珮聲 談笑不拘先後禮 歲寒仍契子孫情 龍墀仗下天街暖 共看圭峰並馬行

靈一心傳清塞心 可公吟後楚公吟 近來雅道相親少 唯仰吾師所得深 好句未停無暇日 舊山歸老有東林 冷曹孤宦甘寥落 多謝攜筇數訪尋

可愛咸陽王主簿 窮經盡到昔賢心 登科未足酬多學 執卷猶聞惜寸陰 自與山妻舂斗粟 祗憑鄰叟典孤琴 我來賒酒相留宿 聽我披衣看雪吟

下視垂楊拂路塵 雙峰石上覆苔文 濃霜滿逕無紅葉 晚日高枝有白雲 春砌花飄僧旋掃 寒溪子落鶴先聞 那堪寂寞悲風起 千樹深藏李白墳

江國正寒春信穩 嶺頭枝上雪飄飄 何言落處堪惆悵 直是開時也寂寥 素豔照尊桃莫比 孤香黏袖李須饒 離人南去腸應斷 片片隨鞭過楚橋

一自王喬放自由 俗人行處嬾回頭 睡輕旋覺松花墮 舞罷閑聽澗水流 羽翼光明欺積雪 風神灑落占高秋 應嫌白鷺無仙骨 長伴漁翁宿葦洲

又指煙波算路岐 此生多是厭羇離 正逢搖落仍須別 不待登臨已合悲 里巷半空兵過後 水雲初冷鴈來時 扁舟未得如君去 空向滄江夢所思

正聞青犢起葭萌 又報黃巾犯漢營 豈是將皆無上略 直疑天自棄蒼生 瓜沙舊戍猶傳檄 吳楚新春已廢耕 見說聖君能仄席 不知誰是請長纓

葦聲騷屑水天秋 吟對金陵古渡頭 千古是非輸蝶夢 一輪風雨屬漁舟 若無仙分應須老 幸有歸山即合休 何必登臨更惆悵 比來身世只如浮

雕琢文章字字精 我經此處倍傷情 身從謫宦方霑祿 才被槌埋更有聲 過縣已無曾識吏 到廳空見舊題名 長江一曲年年水 應爲先生萬古清

鱗鬣催殘志未休 壯心飜是此身讐 併聞寒雨多因夜 不得鄉書又到秋 耕釣舊交吟好憶 雪霜危棧去堪愁 如何只是三年別 君著朱衣我白頭

達即匡邦退即耕 是非何足撓平生 終期道向希夷得 未省心因寵辱驚 峰轉暫無當戶影 雉飛時有隔林聲 十年惟悟吟詩句 待得中原欲鑄兵

斷行哀響遞相催 爭趁高秋作恨媒 雲外關山聞獨去 渡頭風雨見初來 也知榆塞寒須別 莫戀蘋汀暖不迴 試向富春江畔過 故園猶合有池臺

悵望春襟鬱未開 重吟鸚鵡益堪哀 曹瞞尚不能容物 黃祖何曾解愛才 幽島暖聞燕鴈去 曉江晴覺蜀波來 何人正得風濤便 一點輕帆萬里迴

漢室河山鼎勢分 勤王誰肯顧元勳 不知征伐由天子 唯許英雄共使君 江上戰餘陵是谷 渡頭春在草連雲 分明勝敗無尋處 空聽漁歌到夕曛

水流花謝兩無情 送盡東風過楚城 胡蝶夢中家萬里 子規枝上月三更 故園書動經年絕 華髮春唯滿鏡生 自是不歸歸便得 五湖煙景有誰爭

古殿春殘綠野陰 上皇曾此駐泥金 三城帳屬升平夢 一曲鈴關悵望心 苑路暗迷香輦絕 繚垣秋斷草煙深 前朝舊物東流在 猶爲年年下翠岑

百尺森疎倚梵臺 昔人誰見此初栽 故園未有偏堪戀 浮世如閑即合來 天暝豈分蒼翠色 歲寒應識棟梁材 清陰可惜不駐得 歸去暮城空首回

銀臺直北金鑾外 暑雨初晴皓月中 唯對松篁聽刻漏 更無塵土翳虛空 綠香熨齒冰盤果 清冷侵肌水殿風 夜久忽聞鈴索動 玉堂西畔響丁東

往年鶯谷接清塵 今日鼇山作侍臣 二紀計偕勞筆研 一朝宣入掌絲綸 聲名烜赫文章士 金紫雍容富貴身 絳帳恩深無路報 語餘相顧却酸辛

星斗疎明禁漏殘 紫泥封後獨凭闌 露和玉屑金盤冷 月射珠光貝闕寒 天襯樓臺籠苑外 風吹歌管下雲端 長卿秪爲長門賦 未識君臣際會難

莫道秋來芳意違 宮娃猶似妒蛾眉 幸當玉輦經過處 不怕金風浩蕩時 草色長承垂地葉 日華先動映樓枝 澗松亦有凌雲分 爭似移根太液池

曳裾談笑殿西頭 忽聽征鐃從冕旒 鳳蓋行時移紫氣 鸞旗駐處認皇州 曉題御服頒羣吏 夜發宮嬪詔列侯 雨露涵濡三百載 不知誰擬殺身酬

中宵忽見動葭灰 料得南枝有早梅 四野便應枯草綠 九重先覺凍雲開 陰冰莫向河源塞 陽氣今從地底迴 不道慘舒無定分 却憂蚊響又成雷

未許鶯偷出漢宮 上林初進半金籠 蔗漿自透銀杯冷 朱實相輝玉椀紅 俱有亂離終日恨 貴將滋味片時同 霜威食檗應難近 宜在紗窗繡戶中

箇儂居處近誅茅 枳棘籬兼用荻梢 盡日風扉從自掩 無人筒釣是誰拋 城方四面牆陰直 江闊中心水脈坳 我亦好閑求老伴 莫嫌遷客且論交

春陰漠漠土脈潤 春寒微微風意和 閑嗤入甲奔競態 醉唱落調漁樵歌 詩道揣量疑可進 宦情刓缺轉無多 酒酣狂興依然在 其奈千莖鬢雪何

敏手何妨誤汰金 敢懷私忿斅羊斟 直應宣室還三接 未必豐城便陸沈 熾炭一爐真玉性 濃霜千澗老松心 私恩尚有捐驅誓 況是君恩萬倍深

征途安敢更遷延 冒入重圍勢使然 衆果却應存苦李 五缾惟恐竭甘泉 多端莫撼三珠樹 密策尋遺七寶鞭 黃篾舫中梅雨裏 野人無事日高眠

道方時險擬如何 謫去甘心隱薜蘿 青草湖將天暗合 白頭浪與雪相和 旗亭臘酎踰年熟 水國春寒向晚多 處困不忙仍不怨 醉來唯是欲傞傞

索寞襟懷酒半醒 無人一爲解餘酲 岸頭柳色春將盡 船背雨聲天欲明 去國正悲同旅雁 隔江何忍更啼鶯 蓮花幕下風流客 試與溫存譴逐情

兩兩珍禽渺渺溪 翠衿紅掌淨無泥 向陽眠處莎成毯 蹋水飛時浪作梯 依倚雕梁輕社燕 抑揚金距笑晨雞 勸君細認漁翁意 莫遣絚羅誤穩棲

欲明籬被風吹倒 過午門因客到開 忍苦可能遭鬼笑 息機應免致鷗猜 岳僧互乞新詩去 酒保頻徵舊債來 唯有狂吟與沈飲 時時猶自觸靈臺

梅花不肯傍春光 自向深冬著豔陽 龍笛遠吹胡地月 燕釵初試漢宮妝 風雖強暴翻添思 雪欲侵凌更助香 應笑暫時桃李樹 盜天和氣作年芳

借得茅齋岳麓西 擬將身世老鋤犂 清晨向市煙含郭 寒夜歸村月照溪 爐爲窗明僧偶坐 松因雪折鳥驚啼 靈椿朝菌由來事 却笑莊生始欲齊

抽毫連夜侍明光 執靮三年從省方 燒玉謾勞曾歷試 鑠金寧爲欠周防 也知恩澤招讒口 還痛神祇誤直腸 聞道復官飜涕泗 屬車何在水茫茫

又挂朝衣一自驚 始知天意重推誠 青雲有路通還去 白髮無私健亦生 曾避暖池將浴鳳 却同寒谷乍遷鶯 宦途巇嶮終難測 穩泊漁舟隱姓名

湘浦梅花兩度開 直應天意別栽培 玉爲通體依稀見 香號返魂容易迴 寒氣與君霜裏退 陽和爲爾臘前來 夭桃莫倚東風勢 調鼎何曾用不材

萬古離懷憎物色 幾生愁緒溺風光 廢城沃土肥春草 野渡空船蕩夕陽 倚道向人多脈脈 爲情因酒易倀倀 宦途棄擲須甘分 迴避紅塵是所長

動非求進靜非禪 咋舌吞聲過十年 溪漲浪花如積石 雨晴雲葉似連錢 干戈歲久諳戎事 枕簟秋涼減夜眠 攻苦慣來無不可 寸心如水但澄鮮

西山爽氣生襟袖 南浦離愁入夢魂 人泊孤舟青草岸 鳥鳴高樹夕陽村 偷生亦似符天意 未死深疑負國恩 白面兒郎猶巧宦 不知誰與正乾坤

漸覺人心望息兵 老儒希覬見澄清 正當困辱殊輕死 已過艱危却戀生 多難始應彰勁節 至公安肯爲虛名 暫時胯下何須恥 自有蒼蒼鑒赤誠

悽悽惻惻又微嚬 欲話羇愁憶故人 薄酒旋醒寒徹夜 好花虛謝雨藏春 萍蓬已恨爲逋客 江嶺那知見侍臣 未必交情繫貧富 柴門自古少車塵

江中春雨波浪肥 石上野花枝葉瘦 枝低波高如有情 浪去枝留如力鬬 綠刺紅房戰褭時 吳娃越豔醺酣後 且將濁酒伴清吟 酒逸吟狂輕宇宙

無奈離腸日九迴 強攄離抱立高臺 中華地向城邊盡 外國雲從島上來 四序有花長見雨 一冬無雪却聞雷 日宮紫氣生冠冕 試望扶桑病眼開

暴殄猶來是片時 無人向此略遲疑 流金鑠石玉長潤 敗柳凋花松不知 但保行藏天是證 莫矜纖巧鬼難欺 近來更得窮經力 好事臨行亦再思

晚涼閑步向江亭 默默看書旋旋行 風轉滯帆狂得勢 潮來諸水寂無聲 誰將覆轍詢長策 願把棼絲屬老成 安石本懷經濟意 何妨一起爲蒼生

此心兼笑野雲忙 甘得貧閑味甚長 病起乍嘗新橘柚 秋深初換舊衣裳 晴來喜鵲無窮語 雨後寒花特地香 把釣覆棊兼舉白 不離名教可顚狂

故都遙想草萋萋 上帝深疑亦自迷 塞雁已侵池籞宿 宮鴉猶戀女牆啼 天涯烈士空垂涕 地下強魂必噬臍 掩鼻計成終不覺 馮驩無路斅鳴雞

紫霄宮闕五雲芝 九級壇前再拜時 鶴舞鹿眠春草遠 山高水闊夕陽遲 每嗟阮肇歸何速 深羨張騫去不疑 澡練純陽功力在 此心唯有玉皇知

句芒一夜長精神 臘後風頭已見春 煙柳半眠藏利臉 雪梅含笑綻香脣 漸因閑暇思量酒 必怨顚狂泥摸人 若箇高情能似我 且應敧枕睡清晨

如含瓦礫竟何功 癡黠相兼似得中 心繫是非徒悵望 事須光景旋虛空 升沈不定都如夢 毀譽無恆却要聾 弋者甚多應扼腕 任他閑處指冥鴻

楓葉微紅近有霜 碧雲秋色滿吳鄉 魚衝駭浪雪鱗健 鴉閃夕陽金背光 心爲感恩長慘戚 鬢緣經亂早蒼浪 可憐廣武山前語 楚漢寧教作戰場

花低池小水泙泙 花落池心片片輕 酩酊不能羞白鬢 顚狂猶自睠紅英 乍爲旅客顏常厚 每見同人眼暫明 京洛園林歸未得 天涯相顧一含情

莫恨當年入用遲 通材何處不逢知 桑田變後新舟檝 華表歸來舊路岐 公干寂寥甘坐廢 子牟歡抃促行期 移都已改侯王第 惆悵沙堤別築基

紫宸初啓列鴛鸞 直向龍墀對揖班 九曜再新環北極 萬方依舊祝南山 禮容肅睦纓緌外 和氣熏蒸劒履間 扇合却循黃道退 廟堂談笑百司閑

高閣羣公莫忌儂 儂心不在宦名中 嚴光一唾垂緌紫 何胤三遺大帶紅 金勁任從千口鑠 玉寒曾試幾爐烘 唯應鬼眼兼天眼 窺見行藏信此翁

正憐標格出華亭 況是昂藏入相經 碧落順風初得志 故巢因雨却聞腥 幾時翔集來華表 每日沈吟看畫屏 爲報雞羣虛嫉妒 紅塵向上有青冥

屏跡還應減是非 却憂藍玉又光輝 桑梢出舍蠶初老 柳絮蓋溪魚正肥 世亂豈容長愜意 景清還覺易忘機 世間華美無心問 藜藿充腸苧作衣

煙郭雲扃路不遙 懷賢猶恨太迢迢 長松夜落釵千股 小港春添水半腰 已約病身拋印綬 不嫌門巷似漁樵 渭濱晦跡南陽臥 若比吾徒更寂寥

厭聞趨競喜閑居 自種蕪菁亦自鋤 麋鹿跳梁憂觸撥 鷹鸇搏擊恐麤疎 拙謀却爲多循理 所短深慙盡信書 刀尺不虧繩墨在 莫疑張翰戀鱸魚

洞庭湖上清秋月 月皎湖寬萬頃霜 玉椀深沈潭底白 金杯細碎浪頭光 寒驚烏鵲離巢噪 冷射蛟螭換窟藏 更憶瑤臺逢此夜 水晶宮殿挹瓊漿

靜景須教靜者尋 清狂何必在山陰 蠭穿窗紙塵侵硯 鳥鬬庭花露滴琴 莫笑亂離方解印 猶勝顚蹶未抽簪 築金總得非名士 況是無人解築金

月若半環雲若吐 高樓簾卷當南浦 應是石城艇子來 兩槳咿啞過花塢 正值連宵酒未醒 不宜此際兼微雨 直教筆底有文星 亦應難狀分明苦

他心明與此心同 妙用忘言理暗通 氣運陰陽成世界 水浮天地寄虛空 劫灰聚散銖錙黑 日御奔馳繭栗紅 萬物盡遭風鼓動 唯應禪室靜無風

何勞諂笑學趨時 務實清修勝用機 猛虎十年搖尾立 蒼鷹一旦醒心飛 神依正道終潛衛 天鑒衷腸競不違 事歷艱難人始重 九層成後喜從微

一手攜書一杖筇 出門何處覓情通 立談禪客傳心印 坐睡漁師著背蓬 青布旗誇千日酒 白頭浪吼半江風 淮陰市裏人相見 盡道途窮未必窮

手風慵展一行書 眼暗休尋九局圖 窗裏日光飛野馬 案頭筠管長蒲廬 謀身拙爲安蛇足 報國危曾捋虎鬚 舉世可能無默識 未知誰擬試齊竽

旅舍殘春宿雨晴 恍然心地憶咸京 樹頭蠭抱花鬚落 池面魚吹柳絮行 禪伏詩魔歸淨域 酒衝愁陣出奇兵 兩梁免被塵埃汚 拂拭朝簪待眼明

偏承雨露潤毛衣 黑白分明衆所知 高處營巢親鳳闕 靜時閑語上龍墀 化爲金印新祥瑞 飛向銀河舊路岐 莫怪天涯棲不穩 託身須是萬年枝

鶴非千歲飲猶難 鶯舌偷含豈自安 光溼最宜叢菊亞 蕩搖無奈綠荷乾 名因霈澤隨天睠 分與濃霜保歲寒 五色呈祥須得處 戛雲仙掌有金盤

盡說歸山避戰塵 幾人終肯別囂氛 瓶添澗水盛將月 衲挂松枝惹得雲 三接舊承前席遇 一靈今用戒香熏 相逢莫話金鑾事 觸撥傷心不願聞

日離黃道十年昏 敏手重開造化門 火帝動爐銷劒戟 風師吹雨洗乾坤 左牽犬馬誠難測 右袒簪纓最負恩 丹筆不知誰定罪 莫留遺跡怨神孫

金虎挻災不復論 搆成狂猘犯車塵 御衣空惜侍中血 國璽幾危皇后身 圖霸未能知盜道 飾非唯欲害仁人 黃旗紫氣今仍舊 免使老臣攀畫輪

簪裾皆是漢公卿 盡作鋒鋩劒血醒 顯負舊恩歸亂主 難教新國用輕刑 穴中狡兔終須盡 井上嬰兒豈自寧 底事亦疑懲未了 更應書罪在泉扃

坐看包藏負國恩 無才不得預經綸 袁安墜睫尋憂漢 賈誼濡毫但過秦 威鳳鬼應遮矢射 靈犀天與隔埃塵 隄防瓜李能終始 免媿於心負此身

暫息征車病眼開 況穿松竹入樓臺 江流燈影向東去 樹遞雨聲從北來 物近劉輿招垢膩 風經庾亮汚塵埃 高情自古多惆悵 賴有南華養不材

疎雨從東送疾雷 小庭涼氣淨莓苔 卷簾燕子穿人去 洗硯魚兒觸手來 但欲進賢求上賞 唯將拯溺作良媒 戎衣一挂清天下 傅野非無濟世才

此地三年偶寄家 枳籬茅廠共桑麻 蝶矜翅暖徐窺草 蠭倚身輕凝看花 天近函關屯瑞氣 水侵吳甸浸晴霞 豈知卜肆嚴夫子 潛指星機認海槎

堅辭羽葆與吹鐃 飜向天涯困繫匏 故老未曾忘炙背 何人終擬問苞茅 融風漸暖將迴雁 滫水猶腥近斬蛟 萬里關山如咫尺 女牀唯待鳳歸巢

皺白離情高處切 膩香愁態靜中深 眼隨片片沿流去 恨滿枝枝被雨淋 總得苔遮猶慰意 若教泥汚更傷心 臨軒一醆悲春酒 明日池塘是綠陰

水向東流竟不迴 紅顏白髮遞相催 壯心暗逐高歌盡 往事空因半醉來 雲護雁霜籠澹月 雨連鶯曉落殘梅 西樓悵望芳菲節 處處斜陽草似苔

惜春連日醉昏昏 醒後衣裳見酒痕 細水浮花歸別澗 斷雲含雨入孤村 人閑易有芳時恨 地勝難招自古魂 慙媿流鶯相厚意 清晨猶爲到西園

睡起牆陰下藥闌 瓦松花白閉柴關 斷年不出僧嫌癖 逐日無機鶴伴閑 塵土莫尋行止處 煙波長在夢魂間 終撐舴艋稱漁叟 賒買湖心一崦山

傷時惜別心交加 搘頤一向千咨嗟 曠野風吹寒食月 廣庭煙著黃昏花 長擬醺酣遺世事 若爲局促問生涯 夫君亦是多情者 幾處將愁殢酒家

征人草草盡戎裝 征馬蕭蕭立路傍 尊酒闌珊將遠別 秋山迤邐更斜陽 白髭兄弟中年後 瘴海程途萬里長 曾向天涯懷此恨 見君嗚咽更淒涼

岸上花根總倒垂 水中花影幾千枝 一枝一影寒山裏 野水野花清露時 故國幾年猶戰鬬 異鄉終日見旌旗 交親流落身羸病 誰在誰亡兩不知

山頭水從雲外落 水面花自山中來 一溪紅點我獨惜 幾樹蜜房誰見開 應有妖魂隨暮雨 豈無香跡在蒼苔 凝眸不覺斜陽盡 忘逐樵人躡石回

坐來簌簌山風急 山雨隨風暗原隰 樹帶繁聲出竹聞 溪將大點穿籬入 餉婦寥翹布領寒 牧童擁腫蓑衣溼 此時高味共誰論 擁鼻吟詩空佇立

村寺雖深已暗知 幡竿殘日迥依依 沙頭有廟青林合 驛步無人白鳥飛 牧笛自由隨草遠 漁歌得意扣舷歸 竹園相接春波暖 痛憶家鄉舊釣磯

時節雖同氣候殊 不知堪薦寢園無 合充鳳食留三島 誰許鶯偷過五湖 苦筍恐難同象匕 酪漿無復瑩蠙珠 金鑾歲歲長宣賜 忍淚看天憶帝都

世亂他鄉見落梅 野塘晴暖獨裴回 船衝水鳥飛還住 袖拂楊花去却來 季重舊遊多喪逝 子山新賦極悲哀 眼看朝市成陵谷 始信昆明是劫灰

白首窮經通祕義 青山養老度危時 門傳組綬身能退 家學漁樵跡更奇 四海盡聞龜策妙 九霄堪歎鶴書遲 壺中日月將何用 借與閑人試一窺

交遊昔歲已凋零 第宅今來亦變更 舊廟荒涼時饗絕 諸孫飢凍一官成 五湖竟負他年志 百戰空垂異代名 榮盛幾何流落久 遣人襟抱薄浮生

兩板船頭濁酒壺 七絲琴畔白髭鬚 三春日日黃梅雨 孤客年年青草湖 燕俠冰霜難狎近 楚狂鋒刃觸凡愚 知余絕粒窺仙事 許到名山看藥鑪

狂童容易犯金門 比屋齊人作旅魂 夜戶不扃生茂草 春渠自溢浸荒園 關中忽見屯邊卒 塞外飜聞有漢村 堪恨無情清渭水 渺茫依舊繞秦原

斧柯新樣勝珠璣 堪贊星郎染翰時 不向東垣修直疏 即須西掖草妍詞 紫光稱近丹青筆 聲韻宜裁錦繡詩 蓬島侍臣今放逐 羨君迴去逼龍墀

職在內庭宮闕下 廳前皆種紫薇花 眼明忽傍漁家見 魂斷方驚魏闕賒 淺色暈成宮裏錦 濃香染著洞中霞 此行若遇支機石 又被君平驗海槎

樓臺掩映入春寒 絲竹錚鏦向夜闌 席上弟兄皆杞梓 花前賓客盡鴛鸞 孫弘莫惜頻開閤 韓信終期別築壇 削玉風姿官水土 黑頭公自古來難

避地淹留已自悲 況逢寒食欲霑衣 濃春孤館人愁坐 斜日空園花亂飛 路遠漸憂知己少 時危又與賞心違 一名所繫無窮事 爭敢當年便息機

參差西北數行雁 寥落東方幾片雲 疊石小松張水部 暗山寒雨李將軍 秋花粉黛宜無味 獨鳥笙簧稱靜聞 瀟灑襟懷遺世慮 驛樓紅葉自紛紛

關門愁立候雞鳴 搜景馳魂入杳冥 雲外日隨千里雁 山根霜共一潭星 路盤暫見樵人火 棧轉時聞驛使鈴 自問辛勤緣底事 半年驅馬傍長亭

追尋前事立江汀 漁者應聞太息聲 避客野鷗如有感 損花微雪似無情 疎林自覺長堤在 春水空連古岸平 惆悵引人還到夜 鞭鞘風冷柳煙輕

辛夷纔謝小桃發 蹋青過後寒食前 四時最好是三月 一去不迴唯少年 吳國地遙江接海 漢陵魂斷草連天 新愁舊恨真無奈 須就鄰家甕底眠

稻壟蓼紅溝水清 荻園葉白秋日明 空坡路細見騎過 遠田人靜聞水行 柴門狼藉牛羊氣 竹塢幽深雞犬聲 絕粒看經香一炷 心知無事即長生

野雲低迷煙蒼蒼 平波揮目如凝霜 月明船上簾幕卷 露重岸頭花木香 村遠夜深無火燭 江寒坐久換衣裳 誠知不覺天將曙 幾簇青山雁一行

三月光景不忍看 五陵春色何摧殘 窮途得志反惆悵 飲席話舊多闌珊 中酒向陽成美睡 惜花衝雨覺傷寒 野棠飛盡蒲根暖 寂寞南溪倚釣竿

天似空江星似波 時時珠露滴圓荷 平生蹤跡慕真隱 此夕襟懷深自多 格是厭厭饒酒病 終須的的學漁歌 無名無位堪休去 猶擬朝衣換釣蓑

長夏居閑門不開 繞門青草絕塵埃 空庭日午獨眠覺 旅夢天涯相見迴 鬢向此時應有雪 心從別處即成灰 如何水陸三千里 幾月書郵始一來

鼓聲將絕月斜痕 園外閑坊半掩門 池裏紅蓮凝白露 苑中青草伴黃昏 林塘闃寂偏宜夜 煙火稀疎便似村 大抵世間幽獨景 最關詩思與離魂

濁世清名一概休 古今飜覆賸堪愁 年年春浪來巫峽 日日殘陽過沔州 居雜商徒偏富庶 地多詞客自風流 聯翩半世騰騰過 不在漁船即酒樓

願言未偶非高臥 多病無憀選勝遊 一夜雨聲三月盡 萬般人事五更頭 年踰弱冠即爲老 節過清明却似秋 應是西園花已落 滿溪紅片向東流

早隨真侶集蓬瀛 閶闔門開尚見星 龍尾樓臺迎曉日 鼇頭宮殿入青冥 暗驚凡骨升仙籍 忽訝麻衣謁相庭 百辟斂容開路看 片時輝赫勝圖形

別離終日心忉忉 五湖煙波歸夢勞 淒涼身事夏課畢 濩落生涯秋風高 居世無媒多困躓 昔賢因此亦號咷 誰憐愁苦多衰改 未到潘年有二毛

睡起褰簾日出時 今辰初恨間容輝 千行淚激傍人感 一點心隨健步歸 却望山川空黯黯 迴看僮僕亦依依 定知兄弟高樓上 遙指征途羨鳥飛

早於喧雜是深讎 猶恐行藏墜俗流 高寺嬾爲攜酒去 名山長恨送人遊 關河見月空垂淚 風雨看花欲白頭 除却祖師心法外 浮生何處不堪愁

江南行止忽相逢 江館棠棃葉正紅 一笑共嗟成往事 半酣相顧似衰翁 關山月皎清風起 送別人歸野渡空 大抵多情應易老 不堪岐路數西東

格卑嘗恨足牽仍 欲學忘情似不能 入意雲山輸畫匠 動人風月羨琴僧 南朝峻潔推弘景 東晉清狂數季鷹 惆悵後塵流落盡 自拋懷抱醉懵騰

蕭條古木銜斜日 戚瀝晴寒滯早梅 愁處雪煙連野起 靜時風竹過牆來 故人每憶心先見 新酒偷嘗手自開 景狀入詩兼入畫 言情不盡恨無才

去值秋風來值春 前時今日共銷魂 頹坦古柏疑山關 高柳鳴鴉似水村 菜甲未齊初出葉 樹陰方合掩重門 幽深凍餒皆推分 靜者還應爲討論

折槍黃馬倦塵埃 掩耳凶徒怕疾雷 雪密酒酣偷號去 月明衣冷斫營回 行驅貔虎披金甲 立聽笙歌擲玉杯 坐久不須輕矍鑠 至今雙擘硬弓開

任道驕奢必敗亡 且將繁盛悅嬪嬙 幾千籢鏡成樓柱 六十間雲號殿廊 後主獵迴初按樂 胡姬酒醒更新妝 綺羅堆裏春風畔 年少多情一帝王

神器傳時異至公 敗亡安可怨悤悤 犯寒獵士朝頻戮 告急軍書夜不通 幷部義旗遮日暗 鄴城飛燄照天紅 周朝將相還無體 寧死何須入鐵籠

主暗臣忠枉就刑 遂教強國醉中傾 人亡建業空城在 花落西江春水平 萬古壯夫猶抱恨 至今詞客盡傷情 徒勞鐵鎖長千尺 不覺樓船下晉兵

深院寥寥竹蔭廊 披衣欹枕過年芳 守愚不覺世途險 無事始知春日長 一畝落花圍隙地 半竿濃日界空牆 今來自責趨時嬾 飜恨松軒書滿牀

二月三月雨晴初 舍南舍北唯平蕪 前懽入望盈千恨 勝景牽心非一途 日照神堂聞啄木 風含社樹叫提壺 行看旦夕棃霜發 猶有山寒傷酒壚

兩星殘火地爐畔 夢斷背燈重擁衾 側聽空堂聞靜響 似敲疎磬褭清音 風燈有影隨籠轉 臘雪無聲逐夜深 禪客釣翁徒自好 那知此際湛然心

賢侯新換古長亭 先定心機指顧成 高義盡招秦逐客 曠懷偏接魯諸生 萍蓬到此銷離恨 燕雀飛來帶喜聲 却笑昔賢交易極 一開東閤便垂名

鶴帔星冠羽客裝 寢樓西畔坐書堂 山禽養久知人喚 窗竹芟多漏月光 粉壁不題新拙惡 小屏唯錄古篇章 孜孜莫患勞心力 富國安民理道長

元宵清景亞元正 絲雨霏霏向晚傾 桂兔韜光雲葉重 燭龍銜耀月輪明 煙空但仰如膏潤 綺席都忘滴砌聲 更待今宵開霽後 九衢車馬未妨行

非爲親賢展綺筵 恆常寧敢恣遊盤 綠搓楊柳緜初輭 紅暈櫻桃粉未乾 谷鳥乍啼聲似澀 甘霖方霽景猶寒 笙歌風緊人酣醉 却繞珍叢爛熳看

櫻桃花下會親賢 風遠銅烏轉露盤 蝶下粉牆梅乍坼 蟻浮金斝酒難乾 雲和緩奏泉聲咽 珠箔低垂水影寒 狂簡斐然吟詠足 却邀羣彥重吟看

我有嘉賓宴乍歡 畫簾紋細鳳雙盤 影籠沼沚修篁密 聲透笙歌羯鼓乾 散後便依書篋寐 渴來潛想玉壺寒 櫻桃零落紅桃媚 更俟旬餘共醉看

冷宴殷勤展小園 舞鞇柔輭綵虯盤 篸花盡日疑頭重 病酒經宵覺口乾 嘉樹倚樓青瑣暗 晚雲藏雨碧山寒 文章天子文章別 八米盧郎未可看

解寄繚綾小字封 探花筵上映春叢 黛眉印在微微綠 檀口消來薄薄紅 緶處直應心共緊 砑時兼恐汗先融 帝臺春盡還東去 却繫帬腰伴雪胷

一尺紅綃一首詩 贈君相別兩相思 畫眉今日空留語 解佩他年更可期 臨去莫論交頸意 清歌休著斷腸詞 出門何事休惆悵 曾夢良人折桂枝

莊南縱步遊荒野 獨鳥寒煙輕惹惹 傍山疎雨溼秋花 僻路淺泉浮敗果 樵人相見指驚麏 牧童四散收嘶馬 一壺傾盡未能歸 黃昏更望諸峰火

寸髮如霜袒右肩 倚肩筇竹貌怡然 懸燈深屋夜分坐 移榻向陽齋後眠 刮膜且揚三毒論 攝心徐指二宗禪 清涼藥分能知味 各自胷中有醴泉

樹頭初日照西檐 樹底蔫花夜雨霑 外院池亭聞動鎖 後堂闌檻見垂簾 柳腰入戶風斜倚 榆莢堆牆水半淹 把酒送春惆悵在 年年三月病厭厭

褰裳擁鼻正吟詩 日午牆頭獨見時 血染蜀羅山躑躅 肉紅宮錦海棠棃 因狂得病真閑事 欲詠無才是所悲 看却東風歸去也 爭教判得最繁枝

眼意心期卒未休 暗中終擬約秦樓 光陰負我難相遇 情緒牽人不自由 遙夜定嫌香蔽膝 悶時應弄玉搔頭 櫻桃花謝棃花發 腸斷青春兩處愁

秋寒灑背入簾霜 鳳脛燈清照洞房 蜀紙麝煤沾筆興 越甌犀液發茶香 風飄亂點更籌轉 拍送繁弦曲破長 散客出門斜月在 兩眉愁思問橫塘

往年曾約鬱金牀 半夜潛身入洞房 懷裏不知金鈿落 暗中唯覺繡鞵香 此時欲別魂俱斷 自後相逢眼更狂 光景旋消惆悵在 一生贏得是淒涼

再整魚犀攏翠簪 解衣先覺冷森森 教移蘭燭頻羞影 自試香湯更怕深 初似洗花難抑按 終憂沃雪不勝任 豈知侍女簾帷外 賸取君王幾餅金

矜嚴標格絕嫌猜 嗔怒雖逢笑靨開 小雁斜侵眉柳去 媚霞橫接眼波來 鬢垂香頸雲遮藕 粉著蘭胷雪壓梅 莫道風流無宋玉 好將心力事妝臺

倚醉無端尋舊約 却憐惆悵轉難勝 靜中樓閣深春雨 遠處簾櫳半夜燈 抱柱立時風細細 繞廊行處思騰騰 分明窗下聞裁翦 敲徧闌干喚不譍

腕白膚紅玉筍芽 調琴抽線露尖斜 背人細撚垂臙鬢 向鏡輕勻襯臉霞 悵望昔逢褰繡幔 依稀曾見托金車 後園笑向同行道 摘得蘼蕪又折花

眉如半月雲如鬟 梧桐葉落敲井闌 孤燈亭亭公署寒 微霜淒淒客衣單 想美人兮雲一端 夢魂悠悠關山難 空房展轉懷悲酸 銅壺漏盡聞金鸞

碧桐陰盡隔簾櫳 扇拂金鵝玉簟烘 撲粉更添香體滑 解衣唯見下裳紅 煩襟乍觸冰壺冷 倦枕徐敧寶髻鬆 何必苦勞魂與夢 王昌只在此牆東

絕代佳人何寂寞 棃花未發梅花落 東風吹雨入西園 銀綫千條度虛閣 臉粉難勻蜀酒濃 口脂易印吳綾薄 嬌饒意態不勝羞 願倚郎肩永相著

身情長在暗相隨 生魄隨君君豈知 被頭不煖空霑淚 釵股欲分猶半疑 朗月清風難愜意 詞人絕色多傷離 何如飲酒連千醉 席地幕天無所知

李波小妹字雍容 窄衣短袖蠻錦紅 未解有情夢梁殿 何曾自媚妒吳宮 難教牽引知酒味 因令悵望成春慵 海棠花下鞦韆畔 背人撩鬢道怱怱

往年同在鸞橋上 見倚朱闌詠柳緜 今日獨來香徑裏 更無人跡有苔錢 傷心闊別三千里 屈指思量四五年 料得他鄉遇佳節 亦應懷抱暗淒然

動天金鼓逼神州 惜別無心學墜樓 不得回眸辭傅粉 便須含淚對殘秋 折釵伴妾埋青冢 半鏡隨郎葬杜郵 唯有此宵魂夢裏 殷勤見覓鳳池頭

酥凝背胛玉搓肩 輕薄紅綃覆白蓮 此夜分明來入夢 當時惆悵不成眠 眼波向我無端豔 心火因君特地然 莫道人生難際會 秦樓鸞鳳有神仙

晝漏迢迢夜漏遲 傾城消息杳無期 愁腸泥酒人千里 淚眼倚樓天四垂 自笑計狂多獨語 誰憐夢好轉相思 何時斗帳濃香裏 分付東風與玉兒

擁鼻悲吟一向愁 寒更轉盡未回頭 綠屏無睡秋分簟 紅葉傷心月午樓 却要因循添逸興 若爲趨競愴離憂 殷勤憑仗官渠水 爲到西溪動釣舟

褭娜腰肢澹薄妝 六朝宮樣窄衣裳 著詞暫見櫻桃破 飛醆遙聞荳蔻香 春惱情懷身覺瘦 酒添顏色粉生光 此時不敢分明道 風月應知暗斷腸

天遣多情不自持 多情兼與病相宜 蠭偷野蜜初嘗處 鶯啄含桃欲咽時 酒蕩襟懷微駊騀 春牽情緒更融怡 水香賸置金盆裏 瓊樹長須浸一枝

千金莫惜旱蓮生 一笑從教下蔡傾 仙樹有花難問種 御香聞氣不知名 愁來自覺歌喉咽 瘦去誰憐舞掌輕 小疊紅箋書恨字 與奴方便寄卿卿

輕風滴礫動簾鉤 宿酒猶酣嬾卸頭 但覺夜深花有露 不知人靜月當樓 何郎燭暗誰能詠 韓壽香焦亦任偷 敲折玉釵歌轉咽 一聲聲作兩眉愁

池塘夜歇清明雨 繞院無塵近花塢 五絲繩繫出牆遲 力盡纔瞵見鄰圃 下來嬌喘未能調 斜倚朱闌久無語 無語兼動所思愁 轉眼看天一長吐

不必繁弦不必歌 靜中相對更情多 殷鮮一半霞分綺 潔澈旁邊月颭波 看久願成莊叟夢 惜留須倩魯陽戈 重來應共今來別 風墮香殘襯綠莎

賤子曾塵國士知 登門倒屣憶當時 西州酌盡看花酒 東閣編成詠雪詩 莫道精靈無伯有 尋聞任俠報爰絲 烏衣舊宅猶能認 粉竹金松一兩枝

花飛絮落水和流 玉署詞臣奉詔遊 四面看人隨畫鷁 中流合樂起眠鷗 皇恩自抱丹心報 清頌誰將白雪酬 不爲禁鐘催入宿 前峰月上未回舟

萬態千端一瞬中 沁園蕪沒佇秋風 鵁鶄夜警池塘冷 蝙蝠晝飛樓閣空 粉貌早聞殘洛市 簫聲猶自傍秦宮 今朝陌上相非者 曾此歌鐘幾醉同

柳拂池光一點清 紫方袍袖杖藜行 偶傳新句來中禁 誰把閑書寄上卿 錫倚山根重蘚破 棊敲石面碎雲生 應憐正視淮王詔 不識東林物外情

吾師既續惠休才 況值高秋萬象開 吟處遠峰橫落照 定中黃葉下青苔 雙林不見金蘭久 丹楚空翻組繡來 聞說近郊寒尚綠 登臨應待一追陪

蔓草蕭森曲岸摧 水籠沙淺露莓苔 更無蔟蔟紅妝點 猶有雙雙翠羽來 雨細幾逢耕犢去 日斜時見釣人回 繁華自古皆相似 金谷荒園土一堆

鳥在林梢脚底看 夕陽無際戍煙殘 凍開河水奔渾急 雪洗條山錯落寒 始爲一名拋故國 近因多難怕長安 祖鞭掉折徒爲爾 贏得雲溪負釣竿

三年拔薤成仁政 一日誅茅葺所居 曉岫近排吟閣冷 夜江遙響寢堂虛 唯懷避地逃多難 不羨朝天臥直廬 記得街西鄰舍否 投荒南去五千餘

一葉飄然夕照沈 世間何事不經心 幾人欲話雲臺峻 獨我方探禹穴深 雞檄固應無下策 鶴書還要問中林 自憐情爲多憂動 不爲西風白露吟

日落林西鳥未知 自先飛上最高枝 千啼萬語不離恨 已去又來如有期 慣識江南春早處 長驚薊北夢回時 謝家園裏成吟久 只欠池塘一句詩

一分難減亦難加 得似溪頭浣越紗 兩槳慣邀催去艇 七香曾占取來車 黃昏忽墮當樓月 清曉休開滿鏡花 誰見玉郎腸斷處 露牀風簟半欹斜

江天暑氣自涼清 物候須知一雨成 松竹健來唯欠語 蕙蘭衰去始多情 他年擬獻書空在 此日知機意盡平 更欲輕橈放煙浪 葦花深處睡秋聲

落落孤松何處尋 月華西畔結根深 曉含仙掌三清露 晚上宮牆百雉陰 野鶴不歸應有怨 白雲高去太無心 碧巖秋澗休相望 捧日元須在禁林

楊子江津十四經 紀行文字徧長亭 驚人旅鬢斬新白 無事海門依舊青 前路莫知霜凜凜 故鄉何處鴈冥冥 可憐不識生離者 數點漁帆落暮汀

三點五點映山雨 一枝兩枝臨水花 蛺蝶狂飛掠芳草 鴛鴦穩睡翹暖沙 闕下新居成別業 江南舊隱是誰家 東遷西去俱無計 却羨暝歸林上鴉

路過章臺氣象寬 九重城闕在雲端 煙含上苑沈沈紫 雪露南山悚悚寒 綺陌已堪騎寶馬 綠蕪行即彈金丸 灞川南北真圖畫 更待殘陽一望看

百尺竿頭五兩斜 此生何處不爲家 北拋衡嶽南過鴈 朝發襄陽暮看花 蹭蹬也應無陸地 團圓應覺有天涯 隨風逐浪年年別 却笑如期八月槎

漠漠蒼蒼未五更 宿禽何處兩三聲 若非西澗回波觸 即是南塘急雨驚 金屋獨眠堪寄恨 商陵永訣更牽情 此時歸夢隨腸斷 半壁殘燈閃閃明

小園晴日見寒梅 一寸鄉心萬里回 春日暖時拋笠澤 戰塵飛處上琴臺 棲身未識登龍地 落筆元非倚馬才 待勒燕然歸未得 雪枝南畔少徘徊

接鷺陪鸞漫得羣 未如高臥紫溪雲 晉陽起義尋常見 湖口屯營取次聞 大底鷦鵬須自適 何嘗玉石不同焚 回看帶礪山河者 濟得危時沒舊勳

別來如夢亦如雲 八字微言不復聞 世上浮沈應念我 筆端飛動只降君 幾同江步吟秋霽 更憶山房語夜分 見擬沃州尋舊約 且教丹頂許爲鄰

傍巖依樹結簷楹 夏物蕭疎景更清 灘響忽高何處雨 松陰自轉遠山晴 見多鄰犬遙相認 來慣幽禽近不驚 爭得便誇饒勝事 九衢塵裏免勞生

萬里投荒已自哀 高秋寓目更徘徊 濁醪任冷難辭醉 黃菊因暄却未開 上國莫歸戎馬亂 故人何在塞鴻來 驚時感事俱無奈 不待殘陽下楚臺

鳳輦東歸二百年 九成宮殿半荒阡 魏公碑字封蒼蘚 文帝泉聲落野田 碧草斷霑仙掌露 綠楊猶憶御爐煙 昇平舊事無人說 萬疊青山但一川

雲陽縣郭半郊坰 風雨蕭條萬古情 山帶梁朝陵路斷 水連劉尹宅基平 桂枝自折思前代 藻鑑難逢恥後生 遺事滿懷兼滿目 不堪孤棹艤荒城

神清已覺三清近 目斷仍勞萬象牽 渭水遠含秋草渡 漢陵高枕夕陽天 半巖雲粉千竿竹 滿寺風雷百尺泉 別有闌干壓行路 看人塵土竟流年

夾巷重門似海深 楚猨爭得此中吟 一聲紫陌纔回首 萬里青山已到心 慣倚客船和雨聽 可堪侯第見塵侵 無因永夜聞清嘯 禁路人歸月自沈

劒閣西南遠鳳臺 蜀魂何事此飛來 偶因隴樹相迷至 唯恐邊風却送回 只有花知啼血處 更無猨替斷腸哀 誰憐越客曾聞處 月落江平曉霧開

天地塵昏九鼎危 大貂曾出武侯師 一心忠赤山河見 百戰功名日月知 舊宅已聞栽禁樹 諸孫仍見丐征岐 而今不要教人識 正藉將軍死鬬時

柳眉梅額倩妝新 笑脫袈裟得舊身 三峽却爲行雨客 九天曾是散花人 空門付與悠悠夢 寶帳迎回暗暗春 寄語江南徐孝克 一生長短託清塵

隋堤風物已淒涼 堤下仍多舊戰塲 金鏃有苔人拾得 蘆花無主鳥銜將 秋聲暗促河聲急 野色遙連日色黃 獨上寒城正愁絕 戍鼙驚起鴈行行

鐵馬雲旗夢渺茫 東來無處不堪傷 風吹白草人行少 月落空城鬼嘯長 一自紛爭驚宇宙 可憐蕭索絕煙光 曾爲塞北閑遊客 遼水天山未斷腸

黃梅雨細羃長洲 柳密花疎水慢流 釣艇正尋逋客去 繡衣方結少年遊 風前不肯看垂手 燈下還應惜裹頭 一夜自憐無羽翼 獨當何遜滴階愁

一渠春碧弄潺潺 密竹繁花掩映間 看處便須終日住 算來爭得此身閑 縈紆似接迷春洞 清冷應連有雪山 上却征車再回首 了然塵土不相關

青山小隱枕潺湲 一葉垂綸幾泝沿 後浦春風隨興去 南塘秋雨有時眠 慣衝曉霧驚羣鴈 愛颭殘陽入亂煙 迴首無人寄惆悵 九衢塵土困揚鞭

碧溪瀲瀲流殘陽 晴沙兩兩眠鴛鴦 柳花無賴苦多暇 蛺蝶有情長自忙 千里宦遊成底事 每年風景是他鄉 高歌一曲垂鞭去 盡日無人識楚狂

渾開又密望中迷 乳燕歸遲粉竹低 撲地暗來飛野馬 舞風斜去散醯雞 初從滴瀝妨琴榭 漸到潺湲繞藥畦 少傍海邊飄泊處 中庭自有兩犁泥

時來時去若循環 雙闔平雲謾鏁山 祗道地教秦設險 不知天與漢爲關 貪生莫作千年計 到了都成一夢閑 爭得便如岩下水 從他興廢自潺潺

曾聽豪家碧玉歌 雲牀冰簟落秋河 月臨高閣簾無影 風過迴廊幕有波 屈指盡隨雲雨散 滿頭贏得雪霜多 此時空見清涼影 來伴蛩聲咽砌莎

苑路青青半是苔 翠華西去未知回 景陽春漏無人報 太液秋波有雁來 單影可堪明月照 紅顏無奈落花催 誰能賦得長門事 不惜千金奉酒桮

曾吟工部兩峰寒 今日星郎得挂冠 吾道不行歸始是 世情如此住應難 圍棋已訪生雲石 把釣先尋急雨灘 若遇秦時雪髯客 紫芝兼可備朝餐

風飄碧瓦雨摧垣 却有隣人與鏁門 幾樹好花閑白晝 滿庭荒草易黃昏 放魚池涸蛙爭聚 棲燕梁空雀自喧 不獨淒涼眼前事 咸陽一火便成原

鼓角迎秋晚韻長 斷虹疎雨間微陽 兩條溪水分頭碧 四面人家入骨涼 獨鳥歸時雲鬬迥 殘蟬急處日爭忙 他年若得壺中術 一簇汀洲盡貯將

草白煙寒半野陂 臨江舊宅指遺基 已懷湘浦招魂事 更憶高唐說夢時 穿徑早曾聞客住 登牆豈復見人窺 今朝送別還經此 吟斷當年幾許悲

落盡紅芳春意闌 綠蕪空鏁辟疆園 嫦娥斷影霜輪冷 帝子無蹤淚竹繁 未達東鄰還絕想 不勞南浦更銷魂 晚來雖共殘鶯約 爭奈風淒又雨昏

雲情鶴態莫誇慵 正上仙樓十二重 吟逸易沈鳷鵲月 夢長先斷景陽鐘 奇文已刻金書券 秘語看鐫玉檢封 何事春來待歸隱 探知溪畔有風松

粉薄紅輕揜歛羞 花中占斷得風流 軟非因醉都無力 凝不成歌亦自愁 獨照影時臨水畔 最含情處出牆頭 裴回盡日難成別 更待黃昏對酒樓

鴻在冥冥已自由 紫芝峰下更高秋 拋來簪紱都如夢 泥著杯香不爲愁 晚樹拂簷風脫翠 夜灘當戶月和流 自嗟不得從公去 共上仙家十二樓

瘦如仙鶴爽風篁 外却塵囂興緒長 偶坐幾回沈皓月 閑吟是處到殘陽 門前立使修書嬾 花下留賓壓酒忙 目斷瓊林攀不得 一重丹水抵三湘

叢祠一炬照秦川 雨散雲飛二十年 長路未歸萍逐水 舊居難問草平煙 金鞍正伴桐鄉客 粉壁猶懷桂苑仙 何必向來曾識面 拂塵看字也淒然

兩派潺湲不暫停 嶺頭長瀉別離情 南隨去馬通巴棧 北逐歸人達渭城 澄處好窺雙黛影 咽時堪寄斷腸聲 紫溪舊隱還如此 清夜梁山月更明

平門橋下水東馳 萬里從軍一望時 鄉思旋生芳草見 客愁何限夕陽知 秦陵無樹煙猶鏁 漢苑空牆浪欲吹 不是傷春愛回首 杏壇恩重馬遲遲

十二闌干壓錦城 半空人語落灘聲 風流近接平津閣 氣色高含細柳營 盡日捲簾江草綠 有時欹枕雪峰晴 不知捧詔朝天後 誰此登臨看月明

九清何日降仙霓 掩暎荒祠路欲迷 愁黛不開山淺淺 離心長在草萋萋 簷橫淥派王餘擲 窗褭紅枝杜宇啼 若得洗頭盆置此 靚妝無復碧蓮西

二年征戰劒山秋 家在松江白浪頭 關月幾時乾客淚 戍煙終日起鄉愁 未知遼堞何當下 轉覺燕臺不易酬 獨羨一聲南去雁 滿天風雨到汀洲

暖泉宮裏告虔回 略避紅塵小宴開 落絮已隨流水去 啼鶯還傍夕陽來 草能緣岸侵羅薦 花不容枝蘸玉杯 莫訝諸生中獨醉 感恩傷別正難裁

往事何時不繫腸 更堪凝睇白雲鄉 楚王城壘空秋色 羊祜江山祗暝光 林下遠分南去馬 渡頭偏認北歸航 誰知此日憑軒處 一筆工夫勝七襄

太行和雪疊晴空 二月春郊尚朔風 飲馬早聞臨渭北 射鵰今欲過山東 百年徒有伊川歎 五利寧無魏絳功 日暮長亭正愁絕 哀笳一曲戍煙中

戍火三籠滯晚程 枯桑繫馬上寒城 滿川落照無人過 卷地飛蓬有燒明 楚客早聞歌鳳德 劉琨休更舞雞聲 草堂舊隱終歸去 寄語巖猨莫曉驚

玉皇新復五城居 仙館詞臣在碧虛 錦砌漸看翻芍藥 鏁窗還詠隔蟾蜍 敢期林上靈烏語 貪草雲間彩鳳書 爭奈滄洲頻入夢 白波無際落紅蕖

偶持麟筆侍金閨 夢想三年在故溪 祖竹定欺簷雪折 穉杉應拂棟雲齊 謾勞筋力趨丹鳳 可有文詞詠碧雞 此別更無閑事囑 北山高處謝猨啼

海燕初歸朔雁回 靜眠深揜百花臺 春蔬已爲高僧掇 臘醞還因熟客開 簷外暖絲兼絮墮 檻前輕浪帶鷗來 謝公難避蒼生意 自古風流必上台

膩若裁雲薄綴霜 春殘獨自殿羣芳 梅妝向日霏霏暖 紈扇搖風閃閃光 月魄照來空見影 露華凝後更多香 天生潔白宜清淨 何必殷紅暎洞房

侯家萬朵簇霞丹 若並霜林素豔難 合影只應天際月 分香多是畹中蘭 雖饒百卉爭先發 還在三春向後殘 想得惠林憑此檻 肯將榮落意來看

中秋月滿盡相尋 獨入非煙宿禁林 曾恨人間千里隔 更堪天上九門深 明涵太液魚龍定 靜鏁圓靈象緯沈 目斷枚臯何處在 闌干十二憶登臨

十里香塵撲馬飛 碧蓮峰下踏青時 雲鬟照水和花重 羅袖擡風惹絮遲 可便無心邀娬媚 還應有淚憶袁熙 如煙如夢爭尋得 溪柳回頭萬萬絲

裛塵絲雨送微涼 偶出樊籠入道場 半偈已能消萬事 一枰兼得了殘陽 尋知世界都如夢 自喜身心甚不忙 更約西風搖落後 醉來終日臥禪房

玉女盆邊雪未銷 正多春事莫無憀 杏花向日紅勻臉 雲帶環山白繫腰 鶯囀樹頭欹枕聽 凍開泉眼杖藜挑 陵遷谷變如須問 控鶴山人字子喬

故人歸去指翔鸞 樂帶離聲可有歡 驛路兩行秋吹急 渭波千疊夕陽寒 空郊已歎周禾熟 舊苑應尋漢火殘 遙羨從公無一事 探花先醉曲江干

不用登臨足感傷 古來今往盡茫茫 未知堯桀誰臧否 可便彭殤有短長 楚壘萬重多故事 漢波千疊更殘陽 到頭一切皆身外 只覺關身是醉鄉

龍斾叢叢下劒門 還將瑞氣入中原 鰲頭一蕩山雖沒 烏足重安日不昏 晉客已知周禮在 秦人仍喜漢官存 自憐閑坐漁磯石 萬級雲臺落夢魂

舉國繁華委逝川 羽毛飄蕩一年年 他山叫處花成血 舊苑春來草似煙 雨暗不離濃綠樹 月斜長弔欲明天 湘江日暮聲淒切 愁殺行人歸去船

分棟山前曙色開 三千鐵騎簡州回 雲間墮箭飛書去 風裏擎竿露布來 古謂伐謀爲上策 今看靜勝自中台 功名一似淮西事 只是元臣不姓裴

雨餘秋色拂孤城 遠目凝時萬象清 疊翠北來千嶂盡 漫流東去一江平 從軍固有荆州樂 懷古能無峴首情 欲下闌干一迴首 烏歸帆沒戍煙明

纔開便落不勝黃 覆著庭莎襯夕陽 只共蟬催雙鬢老 可知人已十年忙 曉窗須爲吟秋興 夜枕應教夢帝鄉 蜀國馬卿看從獵 肯將閑事入淒涼

莫愁家住石城西 月墜星沈客到迷 一院無人春寂寂 九原何處草萋萋 香魂未散煙籠水 舞袖休翻柳拂堤 蘭棹一移風雨急 流鶯千萬莫長啼

春陰漠漠覆江城 南國歸橈趂晚程 水上驛流初過雨 樹籠堤處不離鶯 跡疎冠蓋兼無夢 地近鄉園自有情 便被東風動離思 楊花千里雪中行

一枝紅豔出牆頭 牆外行人正獨愁 長得看來猶有恨 可堪逢處更難留 林空色暝鶯先到 春淺香寒蝶未遊 更憶帝鄉千萬樹 澹煙籠日暗神州

別墅蕭條海上村 偶期蘭菊與琴尊 簷橫碧嶂秋光近 樹帶閑潮晚色昏 幸有白雲眠楚客 不勞芳草思王孫 北山移去前文在 無復教人歎曉猨

露染霜乾片片輕 斜陽照處轉烘明 和煙飄落九秋色 隨浪汎將千里情 幾夜月中藏鳥影 誰家庭際伴蛩聲 一時衰颯無多恨 看着清風綵剪成

足恨饒悲不自由 萍無根蒂水長流 庾公明月吟連曙 謝守青山看入秋 一飯意專堪便死 千金諾在轉難酬 雲沈鳥去回頭否 平子才多好賦愁

安西門外徹安西 一百年前斷鼓鼙 犬解人歌曾入唱 馬稱龍子幾來嘶 自從遼水煙塵起 更到塗山道路迷 今日登臨須下淚 行人無個草萋萋

晚霞零落雨初收 關上危闌獨悵留 千里好春聊極目 五陵無事莫回頭 山猶帶雪霏霏恨 柳未禁寒冉冉愁 直是無情也腸斷 鳥歸帆沒水空流

三十六峰危似冠 晴樓百尺獨登看 高凌鳥外青冥窄 翠落人間白晝寒 不覺衡陽遮雁過 如何鍾阜鬬龍盤 始知萬歲聲長在 只待東巡動玉鸞

零落攲斜此路中 盛時曾識太平風 曉迷天仗歸春苑 暮送鸞旗指洛宮 一自煙塵生薊北 更無消息幸關東 而今只有孤根在 鳥啄蟲穿沒亂蓬

煖煙輕淡草霏霏 一片晴山襯夕暉 水露淺沙無客泛 樹連疎苑有鶯飛 自從身與滄浪別 長被春教寂寞歸 回首青門不知處 向人楊柳莫依依

青牛關畔寄孤村 山當屏風石當門 芳樹綠陰連蔽芾 長河飛浪接崑崙 苔田綠後蛙爭聚 麥壠黃時雀更喧 只此無心便無事 避人何必武陵源

退閑何事不忘機 況限溪雲靜掩扉 馬頰浪高魚去少 雞鳴關險雁來稀 無才敢更期連茹 有意兼思學採薇 珍重故人知我者 九霄休復寄音徽

抵鵲山前雲掩扉 更甘終老脫朝衣 曉窺青鏡千峰入 暮倚長松獨鶴歸 雲裏引來泉脉細 雨中移得藥苗肥 何須一筯鱸魚膾 始挂孤帆問釣磯

千年茯菟帶龍鱗 太華峰頭得最珍 金鼎曉煎雲漾粉 玉甌寒貯露含津 南宮已借徵詩客 內署今還託諫臣 飛檄愈風知妙手 也須分藥救漳濱

浪痕龍跡老敧危 流落何時別故枝 歲月空教苔蘚積 芳菲長倩薜蘿知 有文在朽人難識 無蠹藏心鳥莫窺 家近滄浪從汎去 碧天消息不參差

九曲河冰半段來 嚴霜結出勁風裁 非時已認蟬飄翼 到海須憂蚌失胎 千里風清聞戛玉 幾人東下憶奔雷 殷勤莫礙星槎路 從看天津弄杼回

依依芳樹拂簷平 繞竹清流浸骨清 愛弄綠苔魚自躍 慣偷紅果鳥無聲 踏青堤上煙多綠 拾翠江邊月更明 只此超然長往是 幾人能遂鑄金成

送夏迎秋幾醉來 不堪行色被蟬催 身隨渭水看歸遠 夢挂秦雲約自迴 雨細若爲拋釣艇 月明誰復上歌臺 千波萬浪西風急 更爲紅蕖把一桮

風有危亭月有臺 平津閣畔好裴回 雖非宋玉誅茅至 且學王家種竹來 已得靜居從馬歇 不堪行色被蟬催 故園蘭菊三千里 旅夢方應校嬾迴

落日停橈古渡邊 古今蹤跡一蒼然 平沙盡處雲藏樹 遠吹收來水定天 正困東西千里路 可憐瀟灑五湖船 如何不及前賢事 却謝鱸魚在洛川

澠池城郭半遺基 無限春愁挂落暉 柳渡風輕花浪綠 麥田煙暖錦雞飛 相如忠烈千秋斷 二主英雄一夢歸 莫道新亭人對泣 異鄉殊代也霑衣

水送山迎入富春 一川如畫晚晴新 雲低遠渡帆來重 潮落寒沙鳥下頻 未必柳間無謝客 也應花裏有秦人 嚴光萬古清風在 不敢停橈更問津

翠微雲歛日沈空 叫徹青冥怨不窮 連臂影垂溪色裏 斷腸聲盡月明中 靜含煙峽淒淒雨 高弄霜天嫋嫋風 猶有北山歸意在 少驚佳樹近房櫳

一聲南雁已先紅 神女霜飛葉葉同 自是孤根非暖地 莫驚他木耐秋風 暖煙散去陰全薄 明月臨來影半空 長憶洞庭千萬樹 照山橫浦夕陽中

湘浦波春始北歸 玉關搖落又南飛 數聲飄去和秋色 一字橫來背晚暉 紫閣高翻雲羃羃 灞川低渡雨微微 莫從思婦臺邊過 未得征人萬里衣

辭無珪組隱無才 門向潮頭過處開 幾度黃昏逢罔象 有時紅旭見蓬萊 磧連荒戍頻頻火 天絕纖雲往往雷 昨夜秋風已搖落 那堪更上望鄉臺

穿雲落石細湔湔 盡日疑聞弄管弦 千仞灑來寒碎玉 一泓深去碧涵天 煙迷葉亂尋難見 月好風清聽不眠 春雨正多歸未得 只應流恨更潺湲

碧蓮重疊在青冥 落日垂鞭緩客程 不奈春煙籠暗澹 可堪秋雨洗分明 南邊已放三千馬 北面猶標百二城 只怕仙人撫高掌 年年相見是空行

走馬街南百畝池 碧蓮花影倒參差 偶同人去紅塵外 正值僧歸落照時 萬事已爲春棄置 百憂須賴酒醫治 殷勤待取前峰月 更倚闌干弄釣絲

碧池悠漾小鳧雛 兩兩依依秪自娛 釣艇忽移還散去 寒鴟有意即相呼 可憐翡翠歸雲髻 莫羨鴛鴦入畫圖 幸是羽毛無取處 一生安穩老菰蒲

雙鳧狎得傍池臺 戲藻銜蒲遠又回 敢爲稻粱凌險去 幸無鷹隼觸波來 萬絲春雨眠時亂 一片濃萍浴處開 不在籠欄夜仍好 月汀星沼剩裴回

紅影飄來翠影微 一辭林表不知歸 伴愁無色煙猶在 替恨成啼露未晞 若逐水流應萬里 莫因風起便孤飛 楚郊千樹秋聲急 日暮紛紛惹客衣

霓結雙旌羽綴裙 七星壇上拜元君 精誠有爲天應感 章奏無私鬼怕聞 鶴馭已從煙際下 鳳膏還向月中焚 白雲鄉路看看到 好駐流年翊聖文

霏霏漠漠暗和春 羃翠凝紅色更新 寒入膩裘濃曉睡 細隨油壁靜香塵 連雲似織休迷雁 帶柳如啼好贈人 別有空堦寂寥事 綠苔狼籍落花頻

冷涵秋水碧溶溶 一片澄明見底空 有日晴來雲襯白 幾時吹落葉浮紅 香啼蓼穗娟娟露 乾動蓮莖淅淅風 凌曉無端照衰髮 便悲霜雪鏡光中

首陽山枕黃河水 上有兩人曾餓死 不同天下人爲非 兄弟相看自爲是 遂令萬古識君心 爲臣貴義不貴身 精靈長在白雲裏 應笑隨時飽死人

襄王席上一神仙 眼色相當語不傳 見了又休真似夢 坐來雖近遠於天 隴禽有意猶能說 江月無心也解圓 更被東風勸惆悵 落花時節定翩翩

繡纓霞翼兩鴛鴦 金島銀川是故鄉 只合雙飛便雙死 豈悲相失與相忘 煙花夜泊紅蕖膩 蘭渚春遊碧草芳 何事遽驚雲雨別 秦山楚水兩乖張

搔首隋堤落日斜 已無餘柳可藏鴉 岸傍昔道牽龍艦 河底今來走犢車 曾笑陳家歌玉樹 却隨後主看瓊花 四方正是無虞日 誰信黎陽有古家

謬持文柄得時賢 粉署清華次第遷 昔歲策名皆健筆 今朝稱職並同年 各懷器業寧推讓 俱上青霄肯後先 何事老夫猶賦詠 欲將酬和永留傳

西方龍兒口猶乳 初解驅雲學行雨 縱恣羣陰駕老虬 勺水蹄涔盡奔注 葉破苔黃未休滴 膩光透長狂莎色 恨無長劒一千仞 劃斷頑雲看晴碧

謬持文柄得時賢 粉署清華次第遷 昔歲策名皆健筆 今朝稱職並同年 各懷器業寧推讓 俱上青霄肯後先 何事老夫猶賦詠 欲將酬和永留傳

君恩已斷盡成空 追想嬌歡恨莫窮 長爲蕣花光曉日 誰知團扇送秋風 黃金買賦心徒切 清路飛塵信莫通 閑凭玉欄思舊事 幾回春暮泣殘紅

葉滿苔堦杵滿城 此中多恨恨難平 疎簷看織蠨蛸網 暗隙愁聽蟋蟀聲 醉臥欲拋羈客思 夢歸偏動故鄉情 覺來獨步長廊下 半夜西風吹月明

秋風蕭瑟靜埃氛 邊雁迎風響咽羣 瀚海應嫌霜下早 湘川偏愛草初薰 蘆洲宿處依沙岸 榆塞飛時度晚雲 何處最添羈客恨 竹窗殘月酒醒聞

雙浮雙浴傍苔磯 蓼浦蘭臯繡帳幃 長羨鷺鷥能潔白 不隨鸂鶒鬬毛衣 霞侵綠渚香衾暖 樓倚青雲殿瓦飛 應笑隨陽沙漠雁 洞庭煙暖又思歸

君山蒼翠接青冥 東走洮湖上洞庭 茅屋向陽梳白髮 竹窓深夜誦丹經 湧泉回泬魚龍氣 怪石驚騰鳥獸形 爲問前時金馬客 此焉還作少微星

不是幽棲矯性靈 從來無意在羶腥 滿川風物供高枕 四合雲山借畫屏 五鹿歸來驚嶽嶽 孤鴻飛去入冥冥 君陽遁叟何爲樂 一炷清香兩卷經

高敞吟軒近釣灣 塵中來似出人間 若教明月休生桂 應得危時共掩關 春酒夜棊難放客 短籬疎竹不遮山 莫誇恬淡勝榮祿 雁引行高未許閑

抽却朝簪著釣蓑 近來聲迹轉巍峩 祥麟避網雖山野 丹鳳銜書即薜蘿 乍隱文章情更逸 久閑經濟術翻多 深慙未副吹噓力 竟困風埃爭奈何

半生猨鳥共山居 吟月吟風兩鬢疎 新句未嘗忘教化 上才爭忍不吹噓 全家欲去干戈後 大國中興禮樂初 從此升騰休說命 秪希公道數封書

記得初傳九轉方 碧雲峰下祝虛皇 丹砂未熟心徒切 白日難留鬢欲蒼 無路洞天尋穆滿 有時人世美劉郎 仙人恩重何由報 焚盡星壇午夜香

青衿七十牓三年 建禮含香次第遷 珠彩下連星錯落 桂花曾對月嬋娟 玉經磨琢多成器 劍拔沈埋更倚天 應念銜恩最深者 春來爲壽拜尊前

春來得病夏來加 深掩粧窗臥碧紗 爲怯暗藏秦女扇 怕驚愁度阿香車 腰肢暗想風欺柳 粉態難忘露洗花 今日青門葬君處 亂蟬衰草夕陽斜

東門上相好知音 數盡臺前郭隗金 累重雖然容食椹 力微無計報焚林 弊貂不稱芙蓉幕 衰朽仍慚玳瑁簪 十里溪光一山月 可堪從此負歸心

爲惜苔錢妨換砌 因憐山色旋開尊 高閣煙霞禪客睡 滿城塵土世人忙 五龍金角向星斗 三洞玉音愁鬼神 蒲草薄裁連蒂白 臙脂濃染半葩紅

深隱天台不記秋 琴臺長別一何愁 茶煙巖外雲初起 新月潭心釣未收 映宇異花叢發好 穿松孤鶴一聲幽 赤城不掩高宗夢 寧久懸冠枕瀑流

殘臘泛舟何處好 最多吟興是瀟湘 就船買得魚偏美 踏雪沽來酒倍香 猿到夜深啼嶽麓 鴈知春近別衡陽 與君剩採江山景 裁取新詩入帝鄉

君行君文天合知 見君如此我興悲 秪殘三口兵戈後 纔到孤村雨雪時 著臥衣裳難辦洗 旋求糧食莫供炊 地鑪不暖柴枝濕 猶把蒙求授小兒

秋來誰料病相縈 枕上心猶算去程 風射破窗燈易滅 月穿疎屋夢難成 故園何啻三千里 新鴈纔聞一兩聲 我自與人無舊分 非干人與我無情

握手相看誰敢言 軍家刀劒在腰邊 遍搜寶貨無藏處 亂殺平人不怕天 古寺拆爲修寨木 荒墳開作甃城塼 郡侯逐出渾閑事 正是鑾輿幸蜀年

君爲秋浦三年宰 萬慮關心兩鬢知 人事旋生當路縣 吏才難展用兵時 農夫背上題軍號 賈客船頭插戰旗 他日親知問官況 但教吟取杜家詩

風攪長空寒骨生 光於曉色報窗明 江湖不見飛禽影 巖谷時聞折竹聲 巢穴幾多相似處 路岐兼得一般平 擁袍公子休言冷 中有樵夫跣足行

仙境閑尋採藥翁 草堂留話一宵同 若看山下雲深處 直是人間路不通 泉領藕花來洞口 月將松影過溪東 求名心在閑難遂 明日馬蹄塵土中

山深長恨少同人 覽景無時不憶君 庭果自從霜後熟 野猿頻向屋邊聞 琴臨秋水彈明月 酒就東山酌白雲 仙桂算攀攀合得 平生心力盡於文

南來北去二三年 年去年來兩鬢斑 舉世盡從愁裏老 誰人肯向死前閑 漁舟火影寒歸浦 驛路鈴聲夜過山 身事未成歸未得 聽猿鞭馬入長關

天生仙檜是長材 栽檜希逢此最低 一自舊山來砌畔 幾番凡木與雲齊 迴無斜影教僧踏 免有閑枝引鶴棲 今日偶題題似着 不知題後更誰題

濛濛煙雨蔽江村 江館愁人好斷魂 自別家來生白髮 爲侵星起謁朱門 也知柳欲開春眼 爭奈萍無入土根 兄弟無書鴈歸北 一聲聲覺苦於猿

吾宗不謁謁詩宗 常仰門風繼國風 空有篇章傳海內 更無親族在朝中 其來雖媿源流淺 所得須憐雅頌同 三十年吟到今日 不妨私薦亦成公

張公一子才三歲 聞客吟聲便出來 喚物舌頭猶未穩 誦詩心孔迥然開 天生便是成家慶 年長終爲間世才 月裏桂枝知有分 不勞諸丈作梯媒

坐牀難穩露蟬新 便作東西馬上身 醲酒却輸耽睡客 好山翻對不吟人 無多志氣禁離別 強半年光屬苦辛 篋裏篇章頭上雪 未知誰戀杏園春

邯鄲李鐔才崢嶸 酒狂詩逸難干名 氣直不與兒輩洽 醉來擬共天公爭 孤店夜燒枯葉坐 亂時秋踏早霜行 一間茅屋住不穩 剛出爲人平不平

家隔重湖歸未期 更堪南去別深知 前程笑到山多處 上馬愁逢歲盡時 四海內無容足地 一生中有苦心詩 朱門秪見朱門事 獨把孤寒問阿誰

少見古人無遠慮 如君真得古人情 登科作尉官雖小 避世安親祿已榮 一路水雲生隱思 幾山猿鳥認吟聲 知君未作終焉計 要著文章待太平

青桂朱袍不賀兄 賀兄榮是見兒榮 孝經始向堂前徹 官誥當從幕下迎 戲把藍袍包果子 嬌將竹笏惱先生 自慙亂世無知己 弟姪鞭牛傍隴耕

年少髭鬚雪欲侵 別家三日幾般心 朝隨賈客憂風色 夜逐漁翁宿葦林 秋水鷺飛紅蓼晚 暮山猿叫白雲深 重陽酒熟茱萸紫 却向江頭倚棹吟

從亂移家擬傍山 今來方辦買山錢 九州有路休爲客 百歲無愁即是仙 野叟竝田鋤暮雨 溪禽同石立寒煙 他人似我還應少 如此安貧亦荷天

茅齋深僻絕輪蹄 門徑緣莎細接溪 垂釣石臺依竹壘 待賓茶竈就巖泥 風生谷口猿相叫 月照松頭鶴竝棲 不是無端過時日 擬從窗下躡雲梯

家貧無計早離家 離得家來蹇滯多 已是數程行雨雪 更堪中路阻兵戈 幾州戶口看成血 一旦天心却許和 四面煙塵少無處 不知吾土自如何

暑天長似秋天冷 帶郭林亭畫不如 蟬噪檻前遮日竹 鷺窺池面弄萍魚 拋山野客橫琴醉 種藥家僮踏雪鋤 衆惜君才堪上第 莫因居此與名疎

夏辭旌斾已秋深 永夕思量淚滿襟 風月易斑搜句鬢 星霜難改感恩心 尋花洞裏連春醉 望海樓中徹曉吟 雖有夢魂知處所 去來多被角聲侵

到頭身事欲何爲 窗下工夫鬢上知 乍可百年無稱意 難教一日不吟詩 風驅早鴈衝湖色 雨挫殘蟬點柳枝 自古書生也如此 獨堪惆悵是明時

少見修行得似師 茅堂佛像亦隨時 禪衣衲後雲藏線 夏臘高來雪印眉 耕地誡侵連塚土 伐薪教護帶巢枝 有時問着經中事 却道山僧總不知

年年名路謾辛勤 襟袖空多馬上塵 畫戟門前難作客 釣魚船上易安身 冷煙黏柳蟬聲老 寒渚澄星雁叫新 自是儂家無住處 不關天地窄於人

刳得心來忙處閑 閑中方寸闊於天 浮生自是無空性 長壽何曾有百年 罷定磬敲松罅月 解眠茶煮石根泉 我雖未似師披衲 此理同師悟了然

野吟何處最相宜 春景暄和好入詩 高下麥苗新雨後 淺深山色晚晴時 半巖雲脚風牽斷 平野花枝鳥踏垂 倒載干戈是何日 近來麋鹿欲相隨

一別三年長在夢 夢中時躡石稜層 泉聲入夜方堪聽 山色逢秋始好登 巖鹿慣隨鋤藥叟 溪鷗不怕洗苔僧 人間有許多般事 求要身閑直未能

此身雖賤道長存 非謁朱門謁孔門 秪望至公將卷讀 不求朝士致書論 垂綸雨結漁鄉思 吹木風傳鴈夜魂 男子受恩須有地 平生不受等閑恩

避時多喜葺居成 七字君題萬象清 開戶曉雲連地白 訪人秋月滿山明 庭前樹瘦霜來影 洞口泉噴雨後聲 有景供吟且如此 算來何必躁於名

文星漸見射台星 皆仰爲霖沃衆情 天澤逼來逢聖主 辭林盛去得書生 雲粧嶽色供吟景 月浩湘流遞政聲 美化事多難諷誦 未如耕釣口分明

忽地晴天作雨天 全無暑氣似秋間 看看水沒來時路 漸漸雲藏望處山 風趁鷺鷥雙出葦 浪催漁父盡歸灣 一心準擬閑登眺 却被詩情使不閑

豈爲無心求上第 難安帝里爲家貧 江南江北閑爲客 潮去潮來老却人 兩岸雨收鶯語柳 一樓風滿角吹春 花前不獨垂鄉淚 曾是朱門寄食身

此生何路出塵埃 猶把中才謁上才 閉戶十年專筆硯 仰天無處認梯媒 馬前霜葉催歸去 枕上邊鴻喚覺來 若許登門換鬐鬣 必應辛苦事風雷

古陌寒風來去吹 馬蹄塵旋上麻衣 雖然干祿無休意 爭奈趨時不見機 詩思趁雲從嶽涌 鄉心隨鴈遶湖飛 肯將骨肉輕離別 未遇人知未得歸

十五年來筆硯功 秪今猶在苦貧中 三秋客路湖光外 萬里鄉關楚邑東 鳥逕杖藜山翳雨 猿林欹枕樹搖風 朱門處處若相似 此命到頭通不通

此院重來事事乖 半欹茅屋草侵堦 啄生鴉憶啼松枿 接果猿思嘯石崖 壁上塵黏蒲葉扇 牀前苔爛筍皮鞋 分明記得談空日 不向秋風更愴懷

自從亂後別京關 一入煙蘿十五年 重出故山生白髮 却裝新卷謁清賢 窗迴旅夢城頭角 柳結鄉愁雨後蟬 名姓暗投心暗祝 永期收拾向門前

罷却名場擬入秦 南行無罪似流人 縱經商嶺非馳驛 須過長沙弔逐臣 舶載海奴鐶硾耳 象駝蠻女綵纏身 如何待取丹霄桂 別赴嘉招作上賓

夫因兵死守蓬茅 麻苧衣衫鬢髮焦 桑柘廢來猶納稅 田園荒後尚徵苗 時挑野菜和根煮 旋斫生柴帶葉燒 任是深山更深處 也應無計避征徭

杖藜時復過荒郊 來到君家不忍拋 每見苦心修好事 未嘗開口怨平交 一溪寒色漁收網 半樹斜陽鳥傍巢 必若天工主人事 肯交吾子委衡茅

竹門茅屋帶村居 數畝生涯自有餘 鬢白祗應秋鍊句 眼昏多爲夜抄書 鴈驚風浦漁燈動 猿叫霜林橡實疎 待得功成即西去 時清不問命何如

吾家此弟有何知 多媿君開道業基 不覺裹頭成大漢 昨來竹馬作童兒 還緣世遇兵戈鬧 祗恐身修禮樂遲 及見和詩詩自好 碢公不到更何時

經亂衰翁居破村 村中何事不傷魂 因供寨木無桑柘 爲著鄉兵絕子孫 還似平寧徵賦稅 未嘗州縣畧安存 至於雞犬皆星散 日落前山獨倚門

多少僧中僧行高 偈成流落遍僧抄 經窗月靜灘聲到 石逕人稀蘚色交 垂露竹黏蟬落殼 窣雲松載鶴棲巢 煮茶童子閑勝我 猶得依時把磬敲

一迴落第一寧親 多是途中過却春 心火不銷雙鬢雪 眼泉難濯滿衣塵 苦吟風月唯添病 遍識公卿未免貧 馬壯金多有官者 榮歸却笑讀書人

此中偏稱夏中遊 時有風來暑氣收 澗底松搖千尺雨 庭中竹撼一窗秋 求猿句寄山深寺 乞鶴書傳海畔洲 閑與先生話身事 浮名薄宦總悠悠

此馬堪憐力壯時 細勻行步恐塵知 騎來未省將鞭觸 病後長教覓藥醫 顧主強擡和淚眼 就人輕刷帶瘡皮 祗今筋骨渾全在 春暖莎青放未遲

寒雨蕭蕭燈焰青 燈前孤客難爲情 兵戈鬧日別鄉國 鴻鴈過時思弟兄 冷極睡無離枕夢 苦多吟有徹雲聲 出門便作還家計 直至如今計未成

聞有湯泉獨去尋 一缾一鉢一無金 不愁亂世兵相害 却喜寒山路入深 野老禱神鴉噪廟 獵人衝雪鹿驚林 患身是幻逢禪主 水洗皮膚語洗心

十載同棲廬嶽雲 寒燒枯葉夜論文 在生未識公卿面 至死不離麋鹿羣 從見蓬蒿叢壞屋 長憂雨雪透荒墳 把君詩句高聲讀 想得天高也合聞

池陽今日似漁陽 大變凶年作小康 江路靜來通客貨 郡城安後絕戎裝 分開野色收新麥 驚斷鶯聲摘嫩桑 縱有逋民歸未得 遠聞仁政旋還鄉

韋杜相逢眼自明 事連恩地倍牽情 聞歸帝里愁攀送 知到師門話姓名 朝客半修前輩禮 古人多重晚年榮 從來有淚非無淚 未似今朝淚滿纓

化行邦域二年春 樵唱漁歌日日新 未降詔書酬善政 不知天澤答何人 秋登嶽寺雲隨步 夜宴江樓月滿身 他日朱門恐難掃 沙堤新築必無塵

爲僧難得不爲僧 僧戒僧儀未是能 弟子自知心了了 吾師應爲醉騰騰 多生覺悟非關衲 一點分明不在燈 祗道詩人無佛性 長將二雅入三乘

去草軍書出帝鄉 便從城外學戎裝 好隨漢將收胡土 莫遣胡兵近漢疆 灑磧雪黏旗力重 凍河風揭角聲長 此行也是男兒事 莫向征人恃桂香

君說無家祗弟兄 此中言別若爲情 干戈鬧日分頭去 山水寒時信路行 月下斷猿空有影 雪中孤鴈却無聲 我今骨肉雖飢凍 幸喜團圓過亂兵

分應天與吟詩老 如此兵戈不廢詩 生在世間人不識 死於泉下鬼應知 啼花蜀鳥春同苦 叫雪巴猿晝共飢 今日逢君惜分手 一枝何校一年遲

九土雄師竟若何 未如良牧與天和 月留清俸資家少 歲計陰功及物多 四野綠雲籠稼穡 千山明月靜干戈 行人耳滿新安事 盡是無愁父老歌

九土如今盡用兵 短戈長戟困書生 思量在世頭堪白 畫度歸山計未成 皇澤正霑新將士 侯門不是舊公卿 到頭詩卷須藏却 各向漁樵混姓名

閑來吟遶牡丹叢 花豔人生事畧同 半雨半風三月內 多愁多病百年中 開當韶景何妨好 落向僧家即是空 一境別無唯此有 忍教醒坐對支公

此生今日似前生 重著麻衣特地行 經亂後囊新卷軸 出山來見舊公卿 雨籠蛬壁吟燈影 風觸蟬枝噪浪聲 聞道中興重人物 不妨西去馬蹄輕

落第愁生曉鼓初 地寒才薄欲何如 不辭更寫公卿卷 却是難修骨肉書 御苑早鶯啼暖樹 釣鄉春水浸貧居 擬離門館東歸去 又恐重來事轉疎

何言寸祿不沾身 身沒詩名萬古存 況有數篇關教化 得無餘慶及兒孫 漁樵共壘墳三尺 猿鶴同棲月一村 天下未寧吾道喪 更誰將酒酹吟魂

一帆程歇九秋時 漠漠蘆花拂浪飛 寒浦更無船竝宿 暮山時見鳥雙歸 照雲烽火驚離抱 剪葉風霜逼暑衣 江月漸明汀露濕 靜驅吟魄入玄微

一莖兩莖初似絲 不妨驚度少年時 幾人亂世得及此 今我滿頭何足悲 九轉靈丹那勝酒 五音清樂未如詩 家山蒼翠萬餘尺 藜杖楮冠輸老兒

省出蓬蒿修謁初 蒙知曾不見生疎 侯門數處將書薦 帝里經年借宅居 未必有詩堪諷誦 祗憐無援過吹噓 如今足得成持取 莫使江湖却釣魚

旌旗鬣鬣漢將軍 閑出巡邊帝命新 沙塞旋收饒帳幕 犬戎時殺少煙塵 冰河夜渡偷來馬 雪嶺朝飛獵去人 獨作書生疑不穩 軟弓輕劒也隨身

人間寺應諸天號 真行僧禪此寺中 百歲有涯頭上雪 萬般無染耳邊風 挂帆波浪驚心白 上馬塵埃翳眼紅 畢竟浮生謾勞役 算來何事不成空

九華天際碧嵯峨 無奈春來入夢何 難與英雄論教化 却思猿鳥共煙蘿 風前柳態閑時少 雨後花容淡處多 都大人生有離別 且將詩句代離歌

莫認雙林是佛林 禪棲無地亦無金 塔前盡禮灰來相 衲下誰宗印了心 笠象胤明雙不見 線源分派寸難尋 吾師覺路余知處 大藏經門一夜吟

竹樹無聲或有聲 霏霏漠漠散還凝 嶺梅謝後重粧蘂 巖水鋪來却結冰 牢繫鹿兒防獵客 滿添茶鼎候吟僧 好將膏雨同功力 松徑莓苔又一層

一渾乾坤萬象收 唯應不壅大江流 虎狼遇獵難藏跡 松柏因風易舉頭 玉帳英雄攜妓賞 山村鳥雀共民愁 豈堪久蔽蒼蒼色 須放三光照九州

先生高興似樵漁 水鳥山猿一處居 石徑可行苔色厚 釣竿時斫竹叢疎 欺春祗愛和醅酒 諱老猶看夾注書 莫道無金空有壽 有金無壽欲何如

東窗未明塵夢蘇 呼童結束登征途 落葉鋪霜馬蹄滑 寒猿嘯月人心孤 時逆帽簷風刮頂 旋呵鞭手凍粘鬚 青雲快活一未見 爭得安閑釣五湖

江南景簇此林亭 手板藍裾自可輕 洞裏客來無俗話 郭中人到有公情 閑敲巖果呼猿接 時釣溪魚引鶴爭 笑我有詩三百首 馬蹄紅日急於名

天上詩名天下傳 引來齊列玉皇前 大仙錄後頭無雪 至藥成來竈絕煙 笑躡紫雲金作闕 夢拋塵世鐵爲船 九華山叟驚凡骨 同到蓬萊豈偶然

李生李生何所之 家山窣雲胡不歸 兵戈到處弄性命 禮樂向人生是非 却與野猿同橡塢 還將溪鳥共漁磯 也知不是男兒事 爭奈時情賤布衣

莫將時態破天真 祗合高歌醉過春 易落好花三箇月 難留浮世百年身 無金潤屋渾閑事 有酒扶頭是了人 恩地未酬閑未得 一迴醒話一沾巾

出京無計住京難 深入東風轉索然 滿眼有花寒食下 一家無信楚江邊 此時晴景愁於雨 是處鶯聲苦却蟬 公道算來終達去 更從今日望明年

江上見僧誰是了 修齋補衲日勞身 未勝漁父閑垂釣 獨背斜陽不采人 縱有風波猶得睡 總無蓑笠始爲貧 瓦瓶盛酒瓷甌酌 荻浦蘆灣是要津

庭戶蕭條燕雀喧 日高窗下枕書眠 祗聞留客教沽酒 未省逢人說料錢 洞口禮星披鶴氅 溪頭吟月上漁船 九華山叟心相許 不計官卑贈一篇

秋吟一軸見心胷 萬象搜羅詠欲空 才大却嫌天上桂 世危翻立陣前功 廉頗解武文無說 謝朓能文武不通 雙美總輸張太守 二南章句六鈞弓

家隨兵盡屋空存 稅額寧容減一分 衣食旋營猶可過 賦輸長急不堪聞 蠶無夏織桑充寨 田廢春耕犢勞軍 如此數州誰會得 殺民將盡更邀勳

還鄉夫子遇賢侯 撫字情知不自由 莫把一名專懊惱 放教雙眼絕冤讐 猩袍懶著辭公宴 鶴氅閑披訪道流 猶有九華知己在 羨君高臥早回頭

驅馳岐路共營營 祗爲人間利與名 紅杏園中終擬醉 白雲山下懶歸耕 題橋每念相如志 佩印當期季子榮 謾道彊親堪倚賴 到頭須是有前程

回頭不忍看羸僮 一路行人我最窮 馬跡蹇於槐影裏 釣船拋在月明中 帽簷曉滴淋蟬露 衫袖時飄卷鴈風 子細尋思底模樣 騰騰又過玉關東

一登高閣眺清秋 滿目風光盡勝遊 何處畫橈尋綠水 幾家鳴笛咽紅樓 雲山已老應長在 歲月如波祗暗流 唯有禪居離塵俗 了無榮辱挂心頭

東歸還著舊麻衣 爭免花前有淚垂 每歲春光九十日 一生年少幾多時 青雲寸祿心耕早 明月仙枝分種遲 不爲感恩酬未得 五湖閑作釣魚師

因話天台歸思生 布囊藤杖笑離城 不教日月拘身事 自與煙蘿結野情 龍鎮古潭雲色黑 露淋秋檜鶴聲清 此中是處堪終隱 何要世人知姓名

閑居不問世如何 雲起山門日已斜 放鶴去尋三島客 任人來看四時花 松醪臘醞安神酒 布水宵煎覓句茶 畢竟金多也頭白 算來爭得似君家

江寺禪僧似悟禪 壞衣芒履住茅軒 懶求施主修真像 翻說經文是妄言 出浦釣船驚宿鴈 伐巖樵斧迸寒猿 行人莫問師宗旨 眼不浮華耳不喧

何事居窮道不窮 亂時還與靜時同 家山雖在干戈地 弟姪常修禮樂風 窗竹影搖書案上 野泉聲入硯池中 少年辛苦終身事 莫向光陰惰寸功

爲政爲人漸見心 長才聊屈宰長林 莫嫌月入無多俸 須喜秋來不廢吟 寒雨旋疎叢菊豔 晚風時動小松陰 訟庭閑寂公書少 留客看山索酒斟

見君生計羨君閑 求食求衣有底難 養一箔蠶供釣線 種千莖竹作漁竿 葫蘆杓酌春濃酒 舴艋舟流夜漲灘 却笑農家最辛苦 聽蟬鞭馬入長安

上得孤城向晚春 眼前何事不傷神 遍看原上纍纍塚 曾是城中汲汲人 盡謂黃金堪潤屋 誰思荒骨旋成塵 一名一宦平生事 不放愁侵易過身

近來參謁陡生疎 因向雲山僻處居 出爲羈孤營糲食 歸同弟姪讀生書 風凋古木秋陰薄 月滿寒山夜景虛 但得中興知己在 算應身未老樵漁

春在門闌秋未離 不因人薦只因詩 半年賓館成前事 一日侯門失舊知 霜島樹凋猿叫夜 湖田穀熟鴈來時 西風萬里東歸去 更把愁心說向誰

茅亭客到多稱奇 茅亭之上難題詩 出塵景物不可狀 小手篇章徒爾爲 牛畔稻苗新雨後 鶴邊松韻晚風時 君今酷愛人間事 爭得安閑老在茲

深山大雪懶開門 門逕行蹤自爾新 無酒禦寒雖寡況 有書供讀且資身 便均情愛同諸弟 莫更生疎似外人 晝短夜長須強學 學成貧亦勝他貧

吟送越僧歸海涯 僧行渾不覺程賒 路沿山脚潮痕出 睡倚松根日色斜 撼錫度岡猿抱樹 挈瓶盛浪鷺翹沙 到參禪後知無事 看引秋泉灌藕花

不似當官祗似閑 野情終日不離山 方知薄宦難拘束 多與高人作往還 牛笛漫吹煙雨裏 稻苗平入水雲間 羨君公退歸欹枕 免向他門厚客顏

平生操立有天知 何事謀身與志違 上國獻詩還不遇 故園經亂又空歸 山城欲暮人煙歛 江月初寒釣艇歸 且把風寒作閑事 懶能和淚拜庭闈

古寺沈沈僧未眠 搘頤將客說閑緣 一溪月色非塵世 滿洞松聲似雨天 簷底水涵抄律燭 窗間風引煮茶煙 無由住得吟相伴 心繫青雲十五年

茅屋周回松竹陰 山翁時挈酒相尋 無人開口不言利 只我白頭空愛吟 月在釣潭秋睡重 雲橫樵逕野情深 此中一日過一日 有底閑愁得到心

連天一水浸吳東 十幅帆飛二月風 好景採拋詩句裏 別愁驅入酒杯中 漁依岸柳眠圓影 鳥傍嵒花戲暖紅 不是桂枝終不得 自緣年少好從戎

念子爲儒道未亨 依依心向十年兄 莫依亂世輕依託 須學前賢隱姓名 大國未知何日靜 舊山猶可入雲耕 不如自此同歸去 帆挂秋風一信程

自言因病學休糧 本意非求不死方 徒有至人傳道術 更無齋客到禪房 雨中林鳥歸巢晚 霜後嵒猨拾橡忙 爭似吾師無一事 穩披雲衲坐藤牀

本爲榮家不爲身 讀書誰料轉家貧 三年行却千山路 兩地思歸一主人 絡岸柳絲懸細雨 繡田花朵弄殘春 多情御史應嗟見 未上青雲白髮新

祗共寒燈坐到明 塞鴻衝雪一聲聲 亂時爲客無人識 廢寺吟詩有鬼驚 且把酒杯添志氣 已將身事託公卿 男兒仗劒酬恩在 未肯徒然過一生

匣中長劒未酬恩 不遇男兒不合論 悶向酒杯吞日月 閑將詩句問乾坤 寧辭馬足勞關路 肯爲漁竿憶水村 兩鬢欲斑三百首 更教裝寫傍誰門

無論南北與西東 名利牽人處處同 枕上事仍多馬上 山中心更甚關中 川原晚結陰沈氣 草樹秋生索漠風 百歲此身如且健 大家閑作臥雲翁

兄弟將知大自強 亂時同葺讀書堂 嵒泉遇雨多還鬧 溪竹唯風少即涼 藉草醉吟花片落 傍山閑步藥苗香 團圓便是家肥事 何必盈倉與滿箱

見說西川景物繁 維揚景物勝西川 青春花柳樹臨水 白日綺羅人上船 夾岸畫樓難惜醉 數橋明月不教眠 送君嬾問君回日 才子風流正少年

暗筭鄉程隔數州 欲歸無計淚空流 已違骨肉來時約 更束琴書何處遊 畫角引風吹斷夢 垂楊和雨結成愁 去年今日還如此 似與青春有舊讐

年光身事旋成空 畢竟何門遇至公 人世鶴歸雙鬢上 客程蛇遶亂山中 牧童向日眠春草 漁父隈巖避晚風 一醉未醒花又落 故鄉回首楚關東

江上數株桑棗樹 自從離亂更荒涼 那堪旅館經殘臘 祗把空書寄故鄉 典盡客衣三尺雪 鍊精詩句一頭霜 故人多在芙蓉幕 應笑孜孜道未光

男兒三十尚蹉跎 未遂青雲一桂科 在客易爲銷歲月 到家難住似經過 帆飛楚國風濤潤 馬度藍關雨雪多 長把行藏信天道 不知天道竟如何

時清祗合力爲儒 不可家貧與善疎 賣却屋邊三畝地 添成窗下一牀書 沿溪摘果霜晴後 出竹吟詩月上初 鄉里老農多見笑 不知稽古勝耕鋤

客路客路何悠悠 蟬聲向背槐花愁 爭知百歲不百歲 未合白頭今白頭 四五朵山妝雨色 兩三行鴈帖雲秋 輸他江上垂綸者 祗在船中老便休

吾今別汝汝聽言 去住人情足可安 百口度荒均食易 數年經亂保家難 莫愁寒族無人薦 但願春官把卷看 天道不欺心意是 帝鄉吾土一般般

偏坐漁舟出葦林 葦花零落向秋深 祗將波上鷗爲侶 不把人間事繫心 傍岸歌來風欲起 卷絲眠去月初沈 若教我似君閑放 贏得湖山到老吟

此去青雲莫更疑 出人才行足人知 況當朝野搜賢日 正是孤寒取士時 仙島煙霞通鶴信 早春雷雨與龍期 我今不得同君去 兩鬢霜欺桂一枝

高興那言去路長 非君不解愛潯陽 有時猨鳥來公署 到處煙霞是道鄉 釣艇滿江魚賤菜 紙窯連嶽楮多桑 陶潛舊隱依稀在 好繼高蹤結草堂

浮世浮名能幾何 致身流落向天涯 少年心壯輕爲客 一日病來思在家 山頂老猨啼古木 渡頭新鴈下平沙 不堪吟罷西風起 黃葉滿庭寒日斜

多慙到處有詩名 轉覺吟詩僻性成 度水却嫌船著岸 過山翻恨馬貪程 如讐雪月年年景 似夢笙歌處處聲 未合白頭今已白 自知非爲別愁生

難把歸書說遠情 奉親多闕拙爲兄 早知寸祿榮家晚 悔不深山共汝耕 枕上算程關月落 帽前搜景嶽雲生 如今已作長安計 祗得辛勤取一名

石壁早聞僧說好 今來偏與我相宜 有山有水堪吟處 無雨無風見景時 漁父晚船分浦釣 牧童寒笛倚牛吹 畫人畫得從他畫 六幅應輸八句詩

山衣草屐染莓苔 雙眼猶慵向俗開 若比吾師居世上 何如野客臥嵒隈 才聞錫杖離三楚 又說隨緣向五臺 乘醉吟詩問禪理 爲誰須去爲誰來

形覺清羸道覺肥 竹門前徑靜相宜 一壺村酒無求處 數朵庭花見落時 章句偶爲前輩許 話言多被俗人疑 一枝仙桂如攀得 祗此山前是老期

酒甕琴書伴病身 熟諳時事樂於貧 寧爲宇宙閑吟客 怕作乾坤竊祿人 詩旨未能忘救物 世情奈值不容真 平生肺腑無言處 白髮吾唐一逸人

一教誰云闢二途 律禪禪律智歸愚 念珠在手隳禪衲 禪衲披肩壞念珠 象外空分空外象 無中有作有中無 有無無有師窮取 山到平來海亦枯

永嘉名郡昔推名 連屬荀家弟與兄 教化靜師龔渤海 篇章高體謝宣城 山從海岸妝吟景 水自城根演政聲 今日老輸崔博士 不妨疎逸伴雙旌

時難轉覺保身難 難向師門欲繼顏 若把白衣輕易脫 却成青桂偶然攀 身居劒戟爭雄地 道在乾坤未喪間 必許酬恩酬未晚 且須容到九華山

懷君勞我寫詩情 窣窣陰風有鬼聽 縣宰不仁工部餓 酒家無識翰林醒 眼昏經史天何在 心盡英雄國未寧 好向賢侯話吟侶 莫教辜負少微星

得君書後病顏開 云拉同人訪我來 在路不妨衝雨雪 到山還免踏塵埃 吟沈水閣何宵月 坐破松巖幾處苔 貧舍款賓無別物 止於空戰大尊罍

他鄉終日憶吾鄉 及到吾鄉值亂荒 雲外好山看不見 馬頭歧路去何忙 無衣織女桑猶小 闕食農夫麥未黃 許大乾坤吟未了 揮鞭回首出陵陽

封章才達冕旒前 黜詔俄離玉座端 二亂豈由明主用 五危終被佞臣彈 西巡鳳府非爲固 東播鑾輿卒未安 諫疏至今如可在 誰能更與讀來看

逗竹穿花越幾村 還從舊路入雲門 翠微不閉樓臺出 清吹頻回水石喧 天外鶴歸松自老 巖間僧逝塔空存 重來白首良堪喜 朝露浮生不足言

祝融南來鞭火龍 火旗焰焰燒天紅 日輪當午凝不去 萬國如在洪爐中 五嶽翠乾雲彩滅 陽侯海底愁波竭 何當一夕金風發 爲我掃却天下熱

火輪迸焰燒長空 浮埃撲面愁朦朦 羸童走馬喘不進 忽逢碧樹含清風 清風留我移時住 滿地濃陰嬾前去 却歎人無及物功 不似團團道邊樹

紅霞爛潑猩猩血 阿母瑤池曬仙纈 晚日春風奪眼明 蜀機錦彩渾疑黦 公子亭臺香觸人 百花懡㦬無精神 苧羅西子見應妬 風光占斷年年新

南國清和煙雨辰 刺桐夾道花開新 林梢簇簇紅霞爛 暑天別覺生精神 穠英鬬火欺朱槿 棲鶴驚飛翅憂燼 直疑青帝去怱怱 收拾春風渾不盡

西風昨夜墜紅蘭 一宿郵亭事萬般 無地可耕歸不得 有恩堪報死何難 流年怕老看將老 百計求安未得安 一卷新書滿懷淚 頻來門館訴飢寒

一枝仙桂兩回春 始覺文章可致身 已把色絲要上第 又將彩筆冠羣倫 龍泉再淬方知利 火浣重燒轉更新 今日街頭看御牓 大能榮耀苦心人

簪星曳月下蓬壺 曾見東臯種白榆 六甲威靈藏瑞檢 五龍雷電遶霜都 惟教鶴探丹丘信 不使人窺太乙爐 聞說葛陂風浪惡 許騎青鹿從行無

貪路貪名須早發 枕前無計暫裴回 纔聞雞唱呼童起 已有鈴聲過驛來 衣溼乍驚霑霧露 馬行仍未見塵埃 朝朝陌上侵星去 待得酬身了便回

曉鼓鼕鼕星漢微 佩金鳴玉鬬光輝 出門各自爭岐路 至老何人免是非 大道不應由曲取 浮生還要畧知機 故園華表高高在 可得不如丁令威

芳草鋪香晚岸晴 岸頭含醉去來行 僧歸岳外殘鐘寺 日下江邊調角城 入浙孤帆知楚信 過淮疎雨帶潮聲 如今未免風塵役 寧敢怱怱便濯纓

吳山楚驛四年中 一見清明一改容 旅恨共風連夜起 韶光隨酒著人濃 延興門外攀花別 采石江頭帶雨逢 無限歸心何計是 路邊戈甲正重重

雨來風靜綠蕪蘚 凭著朱闌思浩然 人語獨耕燒後嶺 鳥飛斜沒望中煙 松梢半露藏雲寺 灘勢橫流出浦船 若遣謝宣城不死 必應吟盡夕陽川

洛陽才子舊交知 別後干戈積詠思 百戰市朝千里夢 三年風月幾篇詩 山高鴈斷音書絕 谷背鶯寒變化遲 會待路寧歸得去 酒樓漁浦重相期

千蹄萬轂一枝芳 要路無媒果自傷 題柱未期歸蜀國 曳裾何處謁吳王 馬嘶春陌金羈鬧 鳥睡花林繡羽香 酒薄恨濃消不得 却將惆悵問支郎

東南騎馬出郊坰 迴首寒煙隔郡城 清澗漲時翹鷺喜 綠桑疎處哺牛鳴 兒童見少生於客 奴僕驕多倨似兄 試望家田還自適 滿畦秋水稻苗平

荒原秋殿柏蕭蕭 何代風煙占寂寥 紫氣已隨僊仗去 白雲空向帝鄉消 濛濛暮雨春雞唱 漠漠寒蕪雪兔跳 欲問靈蹤無處所 十洲空闊閬山遙

滿空寒雨漫霏霏 去路雲深鎖翠微 牧豎遠當煙草立 飢禽閑傍渚田飛 誰家樹壓紅榴折 幾處籬懸白菌肥 對此不堪鄉外思 荷蓑遙羨釣人歸

馬前紅葉正紛紛 馬上離情斷殺魂 曉發獨辭殘月店 暮程遙宿隔雲村 心如岳色留秦地 夢逐河聲出禹門 莫怪苦吟鞭拂地 有誰傾蓋待王孫

上馬蕭蕭襟袖涼 路穿禾黍繞宮牆 半山殘月露華冷 一岸野風蓮萼香 煙外驛樓紅隱隱 渚邊雲樹暗蒼蒼 行人自是心如火 兔走烏飛不覺長

一夜霏微露濕煙 曉來和淚喪嬋娟 不隨殘雪埋芳草 盡逐香風上舞筵 西子去時遺笑靨 謝娥行處落金鈿 飄紅墮白堪惆悵 少別穠華又隔年

一辭同輦閉昭陽 耿耿寒宵禁漏長 釵上翠禽應不返 鏡中紅豔豈重芳 螢低夜色棲瑤草 水咽秋聲傍粉牆 展轉令人思蜀賦 解將惆悵感君王

槐陌蟬聲柳市風 驛樓高倚夕陽東 往來千里路長在 聚散十年人不同 但見時光流似箭 豈知天道曲如弓 平生志業匡堯舜 又擬滄浪學釣翁

極目晴川展畫屏 地從桃塞接蒲城 灘頭鷺占清波立 原上人侵落照耕 去鴈數行天際沒 孤雲一點淨中生 馮軒盡日不迴首 楚水吳山無限情

暫隨紅斾佐藩方 高跡終期臥故鄉 已近水聲開澗戶 更侵山色架書堂 蒲生岸脚青刀利 柳拂波心綠帶長 莫奪野人樵牧興 白雲不識繡衣郎

大道青樓御苑東 玉欄仙杏壓枝紅 金鈴犬吠梧桐月 朱鬣馬嘶楊柳風 流水帶花穿巷陌 夕陽和樹入簾櫳 瑤池宴罷歸來醉 笑說君王在月宮

滿匣冰泉咽又鳴 玉音閑澹入神清 巫山夜雨弦中起 湘水清波指下生 蜂簇野花吟細韻 蟬移高柳迸殘聲 不須更奏幽蘭曲 卓氏門前月正明

苑牆東畔欲斜暉 傍苑穿花兔正肥 公子喜逢朝罷日 將軍誇換戰時衣 鶻翻錦翅雲中落 犬帶金鈴草上飛 直待四郊高鳥盡 掉鞍齊向國門歸

滿塘秋水碧泓澄 十畝菱花晚鏡清 景動新橋橫蝃蝀 岸鋪芳草睡鵁鶄 蟾投夜魄當湖落 嶽倒秋蓮入浪生 何處最添詩客興 黃昏煙雨亂蛙聲

一聲天鼓闢金扉 三十仙材上翠微 葛水霧中龍乍變 緱山煙外鶴初飛 鄒陽暖豔催花發 太皞春光簇馬歸 迴首便辭塵土世 彩雲新換六銖衣

懸知迴日綵衣榮 仙籍高標第一名 瑤樹帶風侵物冷 玉山和雨射人清 龍翻瀚海波濤壯 鶴出金籠燕雀驚 不說文章與門地 自然毛骨是公卿

滿院桐花鳥雀喧 寂寥芳草茂芊芊 吾師正遇歸山日 閑客空題到寺年 池竹閉門教鶴守 琴書開篋任僧傳 人間不自尋行跡 一片孤雲在碧天

江上秋風正釣鱸 九重天子夢翹車 不將高臥邀劉主 自吐清談護漢儲 滄海十年龍景斷 碧雲千里雁行疎 相逢莫話歸山計 明日東封待直廬

獨尋仙境上高原 雲雨深藏古帝壇 天畔晚峰青簇簇 檻前春樹碧團團 參差郭外樓臺小 斷續風中鼓角殘 一帶遠光何處水 釣舟閑繫夕陽灘

一郡皆傳此廟靈 廟前松桂古今青 山曾堯代浮洪水 地有唐臣奠綠醽 遶坐香風吹寶蓋 傍簷煙雨濕巖扃 爲霖自可成農歲 何用興師遠伐邢

獨倚危樓四望遙 杏花春陌馬聲驕 池邊冰刃暖初落 山上雪稜寒未銷 溪送綠波穿郡宅 日移紅影度村橋 主人年少多情味 笑換金龜解珥貂

南北三年一解攜 海爲深谷岸爲蹊 已聞陳勝心降漢 誰爲田橫國號齊 暴客至今猶戰鶴 故人何處尚驅雞 歸來能作煙波伴 我有魚舟在五溪

咸通時代物情奢 歡殺金張許史家 破產競留天上樂 鑄山爭買洞中花 諸郎宴罷銀燈合 仙子遊迴璧月斜 人意似知今日事 急催弦管送年華

滿庭松桂雨餘天 宋玉秋聲韻蜀弦 烏兔不知多事世 星辰長似太平年 誰家一笛吹殘暑 何處雙砧擣暮煙 欲把傷心問明月 素娥無語淚娟娟

長年方悟少年非 人道新詩勝舊詩 十畝野塘留客釣 一軒春雨對僧棊 花間醉任黃鶯語 亭上吟從白鷺窺 大盜不將爐冶去 有心重築太平基

九衢漂杵已成川 塞上黃雲戰馬閑 但有羸兵填渭水 更無奇士出商山 田園已沒紅塵裏 弟妹相逢白刃間 西望翠華殊未返 淚痕空濕劒文斑

暖絲無力自悠揚 牽引東風斷客腸 外地見花終寂寞 異鄉聞樂更淒涼 紅垂野岸櫻還熟 綠染迴汀草又芳 舊里若爲歸去好 子期凋謝呂安亡

昔年曾向五陵遊 子夜歌清月滿樓 銀燭樹前長似晝 露桃華裏不知秋 西園公子名無忌 南國佳人號莫愁 今日亂離俱是夢 夕陽唯見水東流

解纜西征未有期 槐花又逼桂花時 鴻臚陌上歸耕晚 金馬門前獻賦遲 只恐愁苗生兩鬢 不堪離恨入雙眉 分明昨夜南池夢 還把漁竿詠楚詞

太行山上雲深處 誰向雲中築女牆 短綆詎能垂玉甃 繚垣何用學金湯 斸開嵐翠爲高壘 截斷雲霞作巨防 守吏不教飛鳥過 赤眉何路到吾鄉

昔因征遠向金微 馬出榆關一鳥飛 萬里只攜孤劒去 十年空逐塞鴻歸 手招都護新降虜 身著文皇舊賜衣 只待煙塵報天子 滿頭霜雪爲兵機

忽覺東風景漸遲 野梅山杏暗芳菲 落星樓上吹殘角 偃月營中挂夕暉 旅夢亂隨蝴蝶散 離魂漸逐杜鵑飛 紅塵遮斷長安陌 芳草王孫暮不歸

幾時聞唱凱旋歌 處處屯兵未倒戈 天子只憑紅斾壯 將軍空恃紫髯多 屍填漢水連荆阜 血染湘雲接楚波 莫問流離南越事 戰餘空有舊山河

繚繞江南一歲歸 歸來行色滿戎衣 長聞鳳詔徵兵急 何事龍韜獻捷稀 旅夢遠依湘水闊 離魂空伴越禽飛 遙知倚棹思家處 澤國煙深暮雨微

萬戶千門夕照邊 開元時節舊風煙 宮官試馬遊三市 舞女乘舟上九天 胡騎北來空進主 漢皇西去竟昇僊 如今父老偏垂淚 不見承平四十年

華軒不見馬蕭蕭 廷尉門人久寂寥 朱檻翠樓爲卜肆 玉欄僊杏作春樵 堦前雨落鴛鴦瓦 竹裏苔封螮蝀橋 莫問此中銷歇寺 娟娟紅淚滴芭蕉

四年龍馭守峨嵋 鐵馬西來步步遲 五運未教移漢鼎 六韜何必待秦師 幾時鸞鳳歸丹闕 到處烏鳶從白旗 獨把一樽和淚酒 隔雲遙奠武侯祠

春城迴首樹重重 立馬平原夕照中 五鳳灰殘金翠滅 六龍遊去市朝空 千年王氣浮清洛 萬古坤靈鎮碧嵩 欲問向來陵谷事 野桃無語淚花紅

漢皇無事暫遊汾 底事狐狸嘯作羣 夜指碧天占晉分 曉磨孤劒望秦雲 紅旌不卷風長急 畫角閑吹日又曛 止竟有征須有戰 洛陽何用久屯軍

關中羣盜已心離 關外猶聞羽檄飛 御苑綠莎嘶戰馬 禁城寒月搗征衣 漫教韓信兵塗地 不及劉琨嘯解圍 昨日屯軍還夜遁 滿車空載洛神歸

魏王堤畔草如煙 有客傷時獨扣舷 妖氣欲昏唐社稷 夕陽空照漢山川 千重碧樹籠春苑 萬縷紅霞襯碧天 家寄杜陵歸不得 一迴回首一潸然

阮氏清風竹巷深 滿溪松竹似山陰 門當谷路多樵客 地帶河聲足水禽 閑伴爾曹雖適意 靜思吾道好霑襟 鄰翁莫問傷時事 一曲高歌夕照沈

嫖姚何日破重圍 秋草深來戰馬肥 已有孔明傳將略 更聞王導得神機 陣前鼙鼓晴應響 城上烏鳶飽不飛 何事小臣偏注目 帝鄉遙羨白雲歸

洛岸秋晴夕照長 鳳樓龍闕倚清光 玉泉山淨雲初散 金谷樹多風正涼 席上客知蓬島路 坐中寒有柏臺霜 多慙十載遊梁士 却伴賓鴻入帝鄉

器度風標合出塵 桂宮何負一枝新 成丹始見金無滓 衝斗方知劒有神 憤氣不銷頭上雪 政聲空布海邊春 中興若繼開元事 堪向龍池作近臣

十畝松篁百畝田 歸來方屬大兵年 巖邊石室低臨水 雲外嵐峰半入天 鳥勢去投金谷樹 鐘聲遙出上陽煙 無人說得中興事 獨倚斜暉憶仲宣

林上梨花雪壓枝 獨攀瓊豔不勝悲 依前此地逢君處 還是去年今日時 且戀殘陽留綺席 莫推紅袖訴金巵 騰騰戰鼓正多事 須信明朝難重持

曾是巢由棲隱地 百川唯說潁源清 微波乍向雲根吐 去浪遙衝雪嶂橫 萬木倚簷疎幹直 羣峰當戶曉嵐晴 臨川試問堯年事 猶被封人勸濯纓

扣角干名計已疎 劒歌休恨食無魚 辭家柳絮三春半 臨路槐花七月初 江上欲尋漁父醉 日邊時得故人書 青雲不識楊生面 天子何由問子虛

相看又見歲華新 依舊楊朱拭淚巾 踏雪偶因尋戴客 論文還比聚星人 嵩山不改千年色 洛邑長生一路塵 今日與君同避世 却憐無事是家貧

南朝三十六英雄 角逐興亡盡此中 有國有家皆是夢 爲龍爲虎亦成空 殘花舊宅悲江令 落日青山弔謝公 止竟霸圖何物在 石麟無主臥秋風

前年分袂陝城西 醉凭征軒日欲低 去浪指期魚必變 出門回首馬空嘶 關河自此爲征壘 城闕於今陷戰鼙 誰謂世途陵是谷 燕來還識舊巢泥

建業城邊蔣帝祠 素髯清骨舊風姿 江聲似激秦軍破 山勢如匡晉祚危 殘雪嶺頭明組練 晚霞簷外簇旌旗 金陵客路方流落 空祝回鑾奠酒巵

纔喜中原息戰鼙 又聞天子幸巴西 延燒魏闕非關燕 大狩陳倉不爲雞 興慶玉龍寒自躍 昭陵石馬夜空嘶 遙思萬里行宮夢 太白山前月欲低

五雲遙指海中央 金鼎曾傳肘後方 三島路岐空有月 十洲花木不知霜 因攜竹杖聞龍氣 爲使僊童帶橘香 應笑我曹身是夢 白頭猶自學詩狂

滿耳笙歌滿眼花 滿樓珠翠勝吳娃 因知海上神仙窟 只似人間富貴家 繡戶夜攢紅燭市 舞衣晴曳碧天霞 却愁宴罷青蛾散 楊子江頭月半斜

嵇阮相將棹酒船 晚風侵浪水侵舷 輕如控鯉初離岸 遠似乘槎欲上天 雨外鳥歸吳苑樹 鏡中人入洞庭煙 憑君不用回舟疾 今夜西江月正圓

驅馳曾在五侯家 見說初生自渥洼 鬃白似披梁苑雪 頸肥如撲杏園花 休嫌綠綬嘶貧舍 好著紅纓入使衙 穩上雲衢千萬里 年年長踏魏堤沙

滿把椒漿奠楚祠 碧幢黃鉞舊英威 能扶漢代成王業 忍見唐民陷戰機 雲夢去時高鳥盡 淮陰歸日故人稀 如何不借平齊策 空看長星落賊圍

十里旌旗十萬兵 等閑遊獵出軍城 紫袍日照金鵝鬬 紅斾風吹畫虎獰 帶箭彩禽雲外落 避鵰寒兔月中驚 歸來一路笙歌滿 更有僊娥載酒迎

一簇林亭返照間 門當官道不曾關 花深遠岸黃鶯鬧 雨急春塘白鷺閑 載酒客尋吳苑寺 倚樓僧看洞庭山 怪來話得僊中事 新有人從物外還

草衣荷笠鬢如霜 自說家編楚水陽 滿岸秋風吹枳橘 遶陂煙雨種菰蔣 蘆刀夜鱠紅鱗膩 水甑朝蒸紫芋香 曾向五湖期范蠡 爾來空闊久相忘

當年人未識兵戈 處處青樓夜夜歌 花發洞中春日永 月明衣上好風多 淮王去後無雞犬 煬帝歸來葬綺羅 二十四橋空寂寂 綠楊摧折舊官河

已向鴛行接雁行 便應雙拜紫薇郎 纔聞闕下徵書急 已覺回朝草詔忙 白馬似憐朱紱貴 綵衣遙惹御爐香 多慙十載遊梁客 未換青襟侍素王

一葉南浮去似飛 楚鄉雲水本無依 離心不忍聞春鳥 病眼何堪送落暉 摻袂客從花下散 棹舟人向鏡中歸 夫君別我應惆悵 十五年來識素衣

榴花新釀綠於苔 對雨閑傾滿滿杯 荷鍤醉翁真達者 臥雲逋客竟悠哉 能詩豈是經時策 愛酒原非命世才 門外綠蘿連洞口 馬嘶應是步兵來

本約同來謁帝閽 忽隨川浪去東奔 九重聖主方虛席 千里高堂尚倚門 世德只應榮伯仲 詩名終自付兒孫 遙憐月落清淮上 寂寞何人弔旅魂

欲上隋堤舉步遲 隔雲烽燧呌非時 纔聞破虜將休馬 又道征遼再出師 朝見西來爲過客 暮看東去作浮屍 綠楊千里無飛鳥 日落空投舊店基

秋煙漠漠與濛濛 不卷征帆任晚風 百口寄安滄海上 一身逃難綠林中 來時楚岸楊花白 去日隋堤蓼穗紅 却到故園翻似客 歸心迢遞秣陵東

相州吹角欲斜陽 匹馬搖鞭宿內黃 僻縣不容投刺客 野陂時遇射鵰郎 雲中粉堞新城壘 店後荒郊舊戰場 猶指去程千萬里 秣陵煙樹在何鄉

莫悲建業荆榛滿 昔日繁華是帝京 莫愛廣陵臺榭好 也曾蕪沒作荒城 魚龍爵馬皆如夢 風月煙花豈有情 行客不勞頻悵望 古來朝市歎衰榮

故人相別盡朝天 苦竹江頭獨閉關 落日亂蟬蕭帝寺 碧雲歸鳥謝家山 青州從事來偏熟 泉布先生老漸慳 不是對花長酩酊 永嘉時代不如閑

三年流落臥漳濱 王粲思家拭淚頻 畫角莫吹殘月夜 病心方憶故園春 自爲江上樵蘇客 不識天邊侍從臣 怪得白鷗驚去盡 綠蘿門外有朱輪

蘭芷江頭寄斷蓬 移家空載一颿風 伯倫嗜酒還因亂 平子歸田不爲窮 避世漂零人境外 結茅依約畫屏中 從今隱去應難覓 深入蘆花作釣翁

未歸天路紫雲深 暫駐東陽歲月侵 入洛聲華當世重 閔周章句滿朝吟 開爐夜看黃芽鼎 臥甕閑欹白玉簪 讀易草玄人不會 憂君心是致君心

邐迤前岡壓後岡 一川桑柘好殘陽 主人饋餉炊紅黍 鄰父攜竿釣紫魴 靜極却嫌流水鬧 閑多翻笑野雲忙 有名不那無名客 獨閉衡門避建康

前年送我曲江西 紅杏園中醉似泥 今日逢君越溪上 杜鵑花發鷓鴣啼 來時舊里人誰在 別後滄波路幾迷 江畔玉樓多美酒 仲宣懷土莫淒淒

南望愁雲鏁翠微 謝家樓閣雨霏霏 劉楨病後新詩少 阮籍貧來好客稀 猶喜故人天外至 許將孤劒日邊歸 懷鄉不怕嚴陵笑 只待秋風別釣磯

寂寥門戶寡相親 日日頻來只有君 正喜琴尊長作伴 忽攜書劒遠辭羣 傷心柳色離亭見 聒耳蟬聲故國聞 爲報明年杏園客 與留絕豔待終軍

本無踪跡戀柴扃 世亂須教識道情 顚倒夢魂愁裏得 撅奇詩句望中生 花緣豔絕栽難好 山爲看多詠不成 聞道漢軍新破虜 使來仍說近離京

江邊烽燧幾時休 江上行人雪滿頭 誰信亂離花不見 只應惆悵水東流 陶潛政事千杯酒 張翰生涯一葉舟 若有片颿歸去好 可堪重倚仲宣樓

雨花煙柳傍江邨 流落天涯酒一罇 分首不辭多下淚 回頭唯恐更消魂 我爲孟館三千客 君繼寧王五代孫 正是中興磐石重 莫將顦顇入都門

豫章城下偶相逢 自說今方遇至公 八韻賦吟梁苑雪 六銖衣惹杏園風 名標玉籍僊壇上 家寄閩山畫障中 明日一杯何處別 綠楊煙岸雨濛濛

大江西面小溪斜 入竹穿松似若耶 兩岸嚴風吹玉樹 一灘明月曬銀砂 因尋野渡逢漁舍 更泊前灣上酒家 去去不知歸路遠 棹聲煙裏獨嘔啞

銅儀一夜變葭灰 暖律還吹嶺上梅 已喜漢官今再覩 更驚堯曆又重開 窗中遠岫青如黛 門外長江綠似苔 誰念閉關張仲蔚 滿庭春雨長蒿萊

含香高步已難陪 鶴到清霄勢未回 遇物旋添芳草句 逢春寧滯碧雲才 微紅幾處花心吐 嫩綠誰家柳眼開 却去金鑾爲近侍 便辭鷗鳥不歸來

春雲春水兩溶溶 倚郭樓臺晚翠濃 山好只因人化石 地靈曾有劒爲龍 官辭鳳闕頻經歲 家住峨嵋第幾峰 王粲不知多少恨 夕陽吟斷一聲鐘

雲散天邊落照和 關關春樹鳥聲多 劉伶避世唯沈醉 甯戚傷時亦浩歌 已恨歲華添皎鏡 更悲人事逐頹波 青雲自有鵷鴻待 莫說他山好薜蘿

家家生計只琴書 一郡清風似魯儒 山色東南連紫府 水聲西北屬洪都 煙霞盡入新詩卷 郭邑閑開古畫圖 正是江村春酒熟 更聞春鳥勸提壺

主人年少已能詩 更有松軒挂夕暉 芳草似袍連徑合 白雲如鳥傍簷飛 但將竹葉消春恨 莫遣楊花上客衣 若有前山好煙雨 與君吟到暝鐘歸

亂猿啼處訪高唐 路入煙霞草木香 山色未能忘宋玉 水聲猶似哭襄王 朝朝暮暮陽臺下 爲雨爲雲楚國亡 惆悵廟前無限柳 春來空鬬畫眉長

南禽無侶似相依 錦翅雙雙傍馬飛 孤竹廟前啼暮雨 汨羅祠畔弔殘暉 秦人只解歌爲曲 越女空能畫作衣 懊惱澤家非有恨 年年長憶鳳城歸

八月中秋月正圓 送君吟上木蘭船 人言格調勝玄度 我愛篇章敵浪僊 晚渡去時衝細雨 夜灘何處宿寒烟 楚王宮去陽臺近 莫倚風流滯少年

記得初騎竹馬年 送師來往御溝邊 荆榛已失當時路 槐柳全無舊日煙 遠自嵇山遊楚澤 又從廬岳去閩川 新春闕下應相見 紅杏花中覓酒僊

四顧無邊鳥不飛 大波驚隔楚山微 紛紛雨外靈均過 瑟瑟雲中帝子歸 迸鯉似梭投遠浪 小舟如葉傍斜暉 鴟夷去後何人到 愛者雖多見者稀

黃藤山下駐歸程 一夜號猿弔旅情 入耳便能生百恨 斷腸何必待三聲 穿雲宿處人難見 望月啼時兔正明 好笑五陵年少客 壯心無事也沾纓

杜陵歸客正裴回 玉笛誰家呌落梅 之子棹從天外去 故人書自日邊來 楊花慢惹霏霏雨 竹葉閑傾滿滿杯 欲問維揚舊風月 一江紅樹亂猿哀

琵琶洲近斗牛星 鸞鳳曾於此放情 已覺地靈因昴降 更聞川媚有珠生 一灘紅樹留佳氣 萬古清弦續政聲 戟戶盡移天上去 里人空說舊簪纓

前年風月宿琴堂 大媚僊山近帝鄉 別後幾沾新雨露 亂來猶記舊篇章 陶潛豈是銅符吏 田鳳終爲錦帳郎 莫怪相逢倍惆悵 九江煙月似瀟湘

南昌城郭枕江煙 章水悠悠浪拍天 芳草綠遮僊尉宅 落霞紅襯賈人船 霏霏閣上千山雨 嘒嘒雲中萬樹蟬 怪得地多章句客 庾家樓在斗牛邊

千重煙樹萬重波 因便何妨弔汨羅 楚地不知秦地亂 南人空怪北人多 臣心未肯教遷鼎 天道還應欲止戈 否去泰來終可待 夜寒休唱飯牛歌

錢塘江盡到桐廬 水碧山青畫不如 白羽鳥飛嚴子瀨 綠蓑人釣季鷹魚 潭心倒影時開合 谷口閑雲自卷舒 此境只應詞客愛 投文空弔木玄虛

繡袍公子出旌旗 送我搖鞭入翠微 大抵行人難訴酒 就中辭客易沾衣 去時此地題橋去 歸日何年佩印歸 無限別情言不得 回看溪柳恨依依

半年江上愴離襟 把得新詩喜又吟 多病似逢秦氏藥 久貧如得顧家金 雲煙但有穿楊志 塵土多無作吏心 何況別來詞轉麗 不愁明代少知音

見師初事懿皇朝 三殿歸來白馬驕 上講每教傾國聽 承恩偏得內官饒 當時可愛人如畫 今日相逢鬢已凋 若向君門逢舊友 爲傳音信到雲霄

西塞山前水似藍 亂雲如絮滿澄潭 孤峰漸映湓城北 片月斜生夢澤南 爨動曉煙烹紫蕨 露和香蔕摘黃柑 他年却棹扁舟去 終傍蘆花結一菴

回頭煙樹各天涯 婺女星邊遠寄家 盡眼楚波連夢澤 滿衣春雪落江花 雙雙得伴爭如雁 一一歸巢却羨鵶 誰道我隨張博望 悠悠空外泛僊槎

文昌二十四僊曹 盡倚紅簷種露桃 一洞煙霞人迹少 六行槐柳鳥聲高 星分夜彩寒侵帳 蘭惹春香綠映袍 何事愛留詩客宿 滿庭風雨竹蕭騷

一徑尋村渡碧溪 稻花香澤水千畦 雲中寺遠磬難識 竹裏巢深鳥易迷 紫菊亂開連井合 紅榴初綻拂簷低 歸來滿把如澠酒 何用傷時歎鳳兮

却將顦顇入都門 自喜青霄足故人 萬里有家留百越 十年無路到三秦 摧殘不是當時貌 流落空餘舊日貧 多謝青雲好知己 莫教歸去重沾巾

水滿寒塘菊滿籬 籬邊無限彩禽飛 西園夜雨紅櫻熟 南畝清風白稻肥 草色自留閑客住 泉聲如待主人歸 九霄岐路忙於火 肯戀斜陽守釣磯

朝朝沈醉引金船 不覺西風滿樹蟬 光景暗消銀燭下 夢魂長寄玉輪邊 因循每被時流誚 奮發須由國士憐 明月客腸何處斷 綠槐風裏獨揚鞭

雕陰無樹水難流 雉堞連雲古帝州 帶雨晚駝鳴遠戍 望鄉孤客倚高樓 明妃去日花應笑 蔡琰歸時鬢已秋 一曲單于暮烽起 扶蘇城上月如鉤

十年身事各如萍 白首相逢淚滿纓 老去不知花有態 亂來唯覺酒多情 貧疑陋巷春偏少 貴想豪家月最明 且對一尊開口笑 未衰應見泰階平

曾向桃源爛漫遊 也同漁父泛僊舟 皆言洞裏千株好 未勝庭前一樹幽 帶露似垂湘女淚 無言如伴息媯愁 五陵公子饒春恨 莫引香風上酒樓

江南相送君山下 塞北相逢朔漠中 三楚故人皆是夢 十年陳事只如風 莫言身世他時異 且喜琴尊數日同 惆悵却愁明日別 馬嘶山店雨濛濛

滿筵紅蠟照香鈿 一夜歌鐘欲沸天 花裏亂飛金錯落 月中爭認繡連乾 尊前莫話詩三百 醉後寧辭酒十千 無那兩三新進士 風流長得飲徒憐

馬嘶煙岸柳陰斜 東去關山路轉賒 到處因循緣嗜酒 一生惆悵爲判花 危時祗合身無著 白日那堪事有涯 正是灞陵春酬綠 仲宣何事獨辭家

却到樊川訪舊遊 夕陽衰草杜陵秋 應劉去後苔生閣 稽阮歸來雪滿頭 能說亂離惟有燕 解偷閑暇不如鷗 千桑萬海無人見 橫笛一聲空淚流

辛勤曾寄玉峰前 一別雲溪二十年 三徑荒涼迷竹樹 四鄰凋謝變桑田 渼陂可是當時事 紫閣空餘舊日煙 多少亂離無處問 夕陽吟罷涕潸然

汧水悠悠去似絣 遠山如畫翠眉橫 僧尋野渡歸吳嶽 雁帶斜陽入渭城 邊靜不收蕃帳馬 地貧惟賣隴山鸚 牧童何處吹羌笛 一曲梅花出塞聲

默默無言惻惻悲 閑吟獨傍菊花籬 只今已作經年別 此後如爲幾歲期 開篋每尋遺念物 倚樓空綴悼亡詩 夜來孤枕空腸斷 窗月斜輝夢覺時

六七年來春又秋 也同歡笑也同愁 纔聞及第心先喜 試說求婚淚便流 幾爲妒來頻斂黛 每思閑事不梳頭 如今悔恨將何益 腸斷千休與萬休

城邊人倚夕陽樓 城上雲凝萬古愁 山色不知秦苑廢 水聲空傍漢宮流 李斯不向倉中悟 徐福應無物外遊 莫怪楚吟偏斷骨 野煙蹤跡似東周

綠楊城郭雨淒淒 過盡千輪與萬蹄 送我獨遊三蜀路 羨君新上九霄梯 馬驚門外山如活 花笑尊前客似泥 正是清和好時節 不堪離恨劍門西

嘗聞灼灼麗於花 雲髻盤時未破瓜 桃臉曼長橫綠水 玉肌香膩透紅紗 多情不住神仙界 薄命曾嫌富貴家 流落錦江無處問 斷魂飛作碧天霞

比儂初到漢州城 郭邑樓臺觸目驚 松桂影中旌斾色 芰荷風裏管弦聲 人心不似經離亂 時運還應却太平 十日醉眠金鴈驛 臨岐無恨臉波橫

半掩朱門白日長 晚風輕墮落梅妝 不知芳草情何限 只怪遊人思易傷 纔見早春鶯出谷 已驚新夏燕巢梁 相逢只賴如澠酒 一曲狂歌入醉鄉

前年同醉武陵亭 絕倒閑譚坐到明 也有絳脣歌白雪 更憐紅袖奪金觥 秦雲一散如春夢 楚市千燒作故城 今日皤然對芳草 不勝東望涕交橫

薄妝新著澹黃衣 對捧金爐侍醮遲 向月似矜傾國貌 倚風如唱步虛詞 乍開檀炷疑聞語 試與雲和必解吹 爲報同人看來好 不禁秋露即離披

天畔峨嵋簇簇青 楚雲何處隔重扃 落花帶雪埋芳草 春雨和風濕畫屏 對酒莫辭衝暮角 望鄉誰解倚南亭 惟君信我多惆悵 只願陶陶不願醒

纔喜新春已暮春 夕陽吟殺倚樓人 錦江風散霏霏雨 花市香飄漠漠塵 今日尚追巫峽夢 少年應遇洛川神 有時自患多情病 莫是生前宋玉身

月華吐豔明燭燭 青樓婦唱擣衣曲 白袷絲光織魚目 菱花綬帶鴛鴦簇 臨風縹緲疊秋雪 月下丁冬擣寒玉 樓蘭欲寄在何鄉 憑人與繫征鴻足

金管多情恨解攜 一聲歌罷客如泥 江亭繫馬綠楊短 野岸維舟春草齊 帝子夢魂煙水闊 謝公詩思碧雲低 風前不用頻揮手 我有家山白日西

昔爲童稚不知愁 竹馬閑乘遶縣遊 曾爲看花偷出郭 也因逃學暫登樓 招他邑客來還醉 儳得先生去始休 今日故人何處問 夕陽衰草盡荒丘

御溝四面朱門宅 記得當時好弟兄 曉傍柳陰騎竹馬 夜隈燈影弄先生 巡街趂蝶衣裳破 上屋探雛手脚輕 今日相逢俱老大 憂家憂國盡公卿

激石懸流雪滿灣 九龍潛處野雲閑 欲行甘雨四天下 且隱澄潭一頃間 浪引浮槎依北岸 波分晚日見東山 垂髯儻遇穆王駕 閬苑周流應未還

道院竹繁教畧洗 鳴琴酌酒看扶疎 不圖結實來雙鳳 且要長竿釣巨魚 錦籜裁冠添散逸 玉芽脩饌稱清虛 有時記得三天事 自向琅玕節下書

獨凭朱檻亦凌晨 山色初明水色新 竹霧曉籠銜嶺月 蘋風暖送過江春 子城陰處猶殘雪 衙鼓聲前未有塵 三百年來庾樓上 曾經多少望鄉人

石上菖蒲節節靈 先生服食得長生 早知避世憂身老 近日登山覺步輕 黃鶴待傳蓬島信 丹書應換蘂宮名 他年控鯉昇天去 廬岳逋民願從行

明時不敢臥煙霞 又見秦城換物華 殘雪未銷雙鳳闕 新春已發五侯家 甘貧祗擬長緘酒 忍病猶期強採花 故國別來桑柘盡 十年兵踐海西艖

黃牛來勢瀉巴川 疊日孤舟逐峽前 雷電夜驚猿落樹 波濤愁恐客離船 盤渦逆入嵌空地 斷壁高分繚繞天 多少人經過此去 一生魂夢怕潺湲

縱意出山無遠近 還如孤鶴在空虛 昔年親種樹皆老 此世相逢人自疎 野葉細苞深洞藥 巖蘿閒束古仙書 秪尋隱跡歸何處 方說煙霞不定居

窮荒始得靜天驕 又說天兵擬渡遼 聖主尚嫌蕃界近 將軍莫恨漢庭遙 草枯朔野春難發 冰結河源夏半銷 惆悵臨戎皆効國 豈無人似霍嫖姚

承家拓定隴關西 勳貴名應上將齊 金庫夜開龍甲冷 玉堂秋閉鳳笙低 歡筵每恕嬌娥醉 閑櫪猶驚戰馬嘶 長怪魯儒頭枉白 不親弓劒覓丹梯

西北正傳烽候急 靈州共喜信臣居 從軍盡是清才去 屬郡無非大將除 新地進圖移漢界 古城遺碣見蕃書 山川不異江湖景 賓館常聞食有魚

舉家貧拾海邊樵 來認仙宗在碧霄 丹穴雖無凡羽翼 靈椿還向細枝條 九衢馬識他門少 十載身辭故國遙 願與吾君作霖雨 且應平地活枯苗

九仞牆邊絕路岐 野才非合自求知 靈湫豈要魚棲浪 仙桂那容鳥寄枝 纖草不銷春氣力 微塵還助岳形儀 從來爲學投文鏡 文鏡如今更有誰

牙香禁樂鎮相攜 日日君恩降紫泥 紅藥院深人半醉 綠楊門掩馬頻嘶 座中古物多仙意 壁上新詩有御題 別向庭蕪寘吟石 不教宮妓踏成蹊

上馬乘秋欲建勳 飛弧夜闕出師頻 若無紫塞煙塵事 誰識青樓歌舞人 戰骨沙中金鏃在 賀筵花畔玉蟬新 由來邊卒皆如此 只是君門合殺身

平生爲有安邦術 便別秋曹最上階 戰艦却容儒客臥 公廳唯伴野僧齋 裁書榭迥冰膠筆 養藥堂深蘚惹鞋 直待門前見幢節 始應高愜聖君懷

江頭蹔駐木蘭船 漁父來誇太守賢 二邑旋添新戶口 四營漸廢舊戈鋋 笙歌不似經荒後 禮樂猶如未戰前 昨日西亭從游騎 信旗風裏說詩篇

三衢正對福星時 喜得君侯玅撫綏 甲士散教耕壠畝 書生閑許從旌旗 條章最是貧家喜 禾黍仍防別郡饑 昨日中官說天意 即飛丹詔立新碑

他人豈是稱才術 才術須觀力有餘 兵亂幾年臨劇邑 公清終日似閑居 牀頭怪石神仙畫 篋裏華牋將相書 更欲棲蹤近彭澤 香爐峰下結茅廬

假邑邀真邑命分 明庭元有至公存 每鋤奸弊同荆棘 唯撫孤惸似子孫 折獄不曾偏下筆 靈襟長是大開門 新銜便合兼朱紱 應待蒼生更舉論

仙都高處掩柴扉 人世聞名見者稀 詩逸不拘凡對屬 易窮皆達聖玄微 偶攜童穉離青嶂 便被君侯換白衣 任醉賓筵莫深隱 綺羅絲竹勝漁磯

跡熟荀家見弟兄 九霄同與指前程 吹噓漸覺馨香出 夢寐長疑羽翼生 住僻驊騮皆識路 來頻鸚鵡亦知名 登龍不敢懷他願 祗望爲霖致太平

十五年看帝里春 一枝頭白未酬身 自聞離亂開公道 漸數孤平少屈人 劣馬再尋商嶺路 扁舟重寄越溪濱 省郎門似龍門峻 應借風雷變涸鱗

飄然野客才無取 多謝君侯獨見知 竹葉樽前教駐樂 桃花紙上待君詩 香迷蛺蝶投紅燭 舞拂蒹葭倚翠帷 明發別愁何處去 片帆天際酒醒時

十載聲沈覺自非 賤身元合衣荷衣 豈能得路陪先達 却擬還家望少微 戰馬到秋長淚落 傷禽無夜不魂飛 平生祗學穿楊箭 更向何門是見機

十載長安跡未安 杏花還是看人看 名從近事方知險 詩到窮玄更覺難 世薄不慚雲路晚 家貧唯怯草堂寒 如何直道爲身累 坐月眠霜思枉乾

華陽洞裏持真經 心嫌來客風塵腥 惟餐白石過白日 擬騎青竹上青冥 翔螭豈作漢武駕 神娥徒降燕昭庭 長生不必論貴賤 却是幽人骨主靈

百戰功成翻愛靜 侯門漸欲似仙家 牆頭雨細垂纖草 水面風回聚落花 井放轆轤閑侵酒 籠開鸚鵡報煎茶 幾人圖在凌煙閣 曾不交鋒向塞沙

北地花開南地風 寄根還與客心同 羣芳盡怯千般態 幾醉能消一番紅 舉世秪將華勝實 真禪元喻色爲空 近年明主思王道 不許新栽滿六宮

四方騷動一州安 夜列罇罍伴客懽 觱栗調高山閣迥 蝦蟆更促海聲寒 屏間佩響藏歌妓 幕外刀光立從官 沈醉不愁歸棹遠 晚風吹上子陵灘

結茅幽寂近禪林 霽景煙光著柳陰 千嶂華山雲外秀 萬重鄉思望中深 老嫌白髮還偷鑷 貧對春風亦強吟 花畔水邊人不會 騰騰閑步一披襟

兩篇佳句敵瓊瑰 憐我三清道路開 荆璞獻多還得售 桂堂恩在敢輕回 花繁不怕尋香客 榜到應傾賀喜杯 知爾苦心功業就 早攜長策出山來

鄉名文秀里光賢 別向鈞台造化權 閥閱便因今日貴 德音兼與後人傳 自從受賜身無力 向未酬恩骨肯鐫 歸闕路遙心更切 不嫌扶病倚旌旃

蕭蕭風雨建陽溪 溪畔維舟訪亞齊 一軸新詩劒潭北 十年舊識華山西 吟魂惜向江村老 空性元知世路迷 應笑乘軺青瑣客 此時無暇聽猿啼

一溪拖碧遶崔嵬 瓶鉢偏宜向此隈 農罷樹陰黃犢臥 齋時山下白衣來 松多往日門人種 路是前朝釋子開 三卷貝多金粟語 可能心煉得成灰

江花岸草晚萋萋 公子王孫思合迷 無主園林饒採伐 忘情鷗鳥恣高低 長江月上魚翻鬣 荒圃人稀獺印蹄 何事斜陽再回首 休愁離別峴山西

龍墀班聽漏聲長 竹帛昭勳撲御香 鳴佩洞庭辭帝主 登車故里冊閩王 一千年改江山瑞 十萬軍蒙雨露光 吟寄短篇追往事 留文功業不尋常

九重宣旨下丹墀 面對天顏賜錦衣 中使擎來三殿曉 寶箱開處五雲飛 德音耳聆君恩重 金印腰懸已力微 更待臨軒陳鼓吹 星軺便指故鄉歸

泥緘紫誥御恩光 信馬嘶風出洛陽 此去願言歸梓里 預憑魂夢展維桑 客程回首瞻文陛 驛路乘軺憶故鄉 指日還家堪自重 恩榮晝錦賀封王

微宦淹留鬢已斑 此心長憶舊林泉 不因列土封千乘 爭得銜恩拜二天 雲斷自宜鄉樹出 月高猶伴客心懸 夜來夢到南臺上 徧看江山勝往年

登庸樓上方停樂 新市堤邊又舉杯 正是離情傷遠別 忽聞台旨許重來 此時暫與交親好 今日還將簡冊回 爭得長房猶在世 縮教地近釣魚臺

力學燒丹二十年 辛勤方得遇真仙 便隨羽客歸三島 旋聽霓裳適九天 得路自能酬造化 立身何必戀林泉 予家藥鼎分明在 好把仙方次第傳

蓬萊宮闕曉光勻 紅案舁麻降紫宸 鸞奏八音諧律呂 鳳銜五色顯絲綸 蕭何相印鈞衡重 韓信齋壇雨露新 得侍丹墀官異寵 此身何幸沐恩頻

漢臯亭畔起西風 半挂征帆立向東 久客自憐歸路近 筭程不怕酒觴空 參差雁陣天初碧 零落漁家蓼欲紅 一片歸心隨去櫂 願言指日拜文翁

淋淋霎霎結秋霖 欲使秦城歎陸沈 曉勢遮回朝客馬 夜聲滴破旅人心 青苔重疊封顏巷 白髮蕭疎引越吟 不有惠連同此景 江南歸思幾般深

爲君惆悵惜離京 年少無人有屈名 積雪未開移發日 鳴蟬初急說來程 楚天去路過飛鴈 灞岸歸塵觸鎖城 又得新詩幾章別 煙村竹逕海濤聲

誰不相逢話息機 九重城裏自依依 蓬萊水淺有人說 商洛山高無客歸 數隻珍禽寒月在 千株古木熱時稀 西窓昨夜鳴蛩盡 知夢芝翁起扣扉

千里楚江新雨晴 同征肯恨迹如萍 孤舟泊處聯詩句 八月中旬宿洞庭 爲客早悲煙草綠 移家晚失嶽峯青 今來無計相從去 歸日汀洲乞畫屏

匹馬蕭蕭去不前 平蕪千里見窮邊 關山色死秋深日 鼓角聲沈霜重天 荒骨或銜殘鐵露 驚風時掠暮沙旋 隴頭冤氣無歸處 化作陰雲飛杳然

去違知己住違親 欲發羸蹄進退頻 萬里家山歸養志 數年門館受恩身 鶯聲歷歷秦城曉 柳色依依灞水春 明日藍田關外路 連天風雨一行人

秋風昨夜落芙蕖 一片離心到外區 南海浪高書墮水 北州城破客降胡 玉窗挑鳳佳人老 綺陌啼鶯碧樹枯 嶺上青風隴頭月 時通魂夢出來無

事事朝朝委一尊 自知無復解趨奔 試期交後猶爲客 公道開時敢說冤 窮巷住來經積雨 故山歸去見荒村 舉頭盡到斷腸處 何必秋風江上猿

寸心杳與馬蹄隨 如蛻形容在錦帷 江上月明船發後 花間日暮信迴時 五陵夜作酬恩計 四塞秋爲破虜期 待到乘軺入門處 淚珠流盡玉顏衰

未喫金丹看十洲 乃將身世作仇讎 羈遊數地值兵亂 宿在孤城聞雨秋 東越雲山卻思隱 西秦霜霰苦頻留 他人折盡月中桂 惆悵當年江上鷗

已喜相逢又怨嗟 十年飄泊在京華 大朝多事還停舉 故國經荒未有家 鳥帶夕陽投遠樹 人衝臘雪往邊沙 夢魂空繫瀟湘岸 煙水茫茫蘆葦花

天際雙山壓海濆 天漫絕頂海漫根 時聞雷雨驚樵客 長有龍蛇護洞門 泉石暮含朱槿書 煙霞冬閉木綿溫 林間學道如容我 今便辭他寵辱喧

有人曾見洞中仙 纔到人間便越年 金鼎藥成龍入海 玉函書發鶴歸天 樓開石脉千尋直 山拆鼇鱗一半膻 誰到月明朝禮處 翠巖深鎖荔枝煙

八都詞客漫喧然 誰解飛揚誥誓間 五色綵毫裁鳳詔 九重天子豁龍顏 巴山月在趨朝去 錦水煙生入閤還 謀及中興多少事 莫愁明月不收關

却搜文學起吾唐 暫失都城亦未妨 錦里幸爲丹鳳闕 幕賓徴出紫微郎 來時走馬隨中使 到日援毫定外方 若以掌言看諫獵 相如從此病輝光

賈誼纔承宣室召 左思唯預秘書流 賦家達者無過此 翰苑今朝是獨遊 立被御爐煙氣逼 吟經棧閣雨聲秋 內人未識江淹筆 竟問當時不早求

雲夢江頭見故城 人間四十載垂名 馬蹄踐處東風急 雞舌銷時北闕驚 嶽客出來尋古劍 野猨相聚呌孤塋 騰身飛上鳳凰閣 惆悵終乖吾黨情

錦帳先生作牧州 干戈缺後見荒丘 兼無姓賈兒童在 空有還珠煙水流 江句行人吟刻石 月腸是處象登樓 旅魂頻此歸來否 千載雲山屬一遊

一從門館遍投文 旋忝恩知驟出羣 不道鶴雞殊羽翼 許依龍虎借風雲 命奇未便乘東律 言重終期雪北軍 欲逐飄蓬向岐路 數宵垂淚戀清芬

楚岸花晴塞柳衰 年年南北去來期 江城日暮見飛處 旅館月明聞過時 萬里風霜休更恨 滿川煙草且須疑 洞庭雲水瀟湘雨 好把寒更一一知

子虛詞賦動君王 誰不期君入對敭 莫戀兔園留看雪 已乘驄馬合凌霜 路歸天上行方別 道在人間久便香 應念都城舊吟客 十年蹤跡委滄浪

一年年課數千言 口祝心祠挈出門 孤進難時誰肯薦 主司通處不須論 頻秋入自邊城雪 昨日聽來嶺樹猨 若有水田過十畝 早應歸去狄江村

重疊愁腸只自知 苦於吞蘖亂於絲 一船風雨分襟處 千里煙波迴首時 故國田園經戰後 窮荒日月逼秋期 鳴蟬似會悠揚意 陌上聲聲怨柳衰

夫差宮苑悉蒼苔 攜客朝遊夜未回 塚上題詩蘇小見 江頭酹酒伍員來 秋風急處煙花落 明月中時水寺開 千載三吳有高跡 虎丘山翠益崔嵬

雪貌潛凋雪髮生 故園魂斷弟兼兄 十年除夜在孤館 萬里一身求大名 空有新詩高華嶽 已無丹懇出秦城 侯門莫問曾遊處 槐柳影中肝膽傾

吾唐取士最堪誇 仙榜標名出曙霞 白馬嘶風三十轡 朱門秉燭一千家 郄詵聯臂昇天路 宣聖飛章奏日華 歲歲人人來不得 曲江煙水杏園花

帝堯城裏日銜杯 每倚嵇康到玉頹 桂苑五更聽榜後 蓬山二月看花開 垂名入甲成龍去 列姓如丁作鶴來 同戴大恩何處報 永言交道契陳雷

野堂如雪草如茵 光武城邊一水濱 越客歸遙春有雨 杜鵑啼苦夜無人 東堂歲去銜杯嬾 南浦期來落淚頻 莫道還家不惆悵 蘇秦羈旅長卿貧

鄉書一忝薦延恩 二紀三朝泣省門 雖忝立名經聖鑒 敢期興詠疊嘉言 莫論蟾月無梯接 大底龍津有浪翻 今日朝廷推草澤 佇君承詔出雲根

半因同醉杏花園 塵忝鴻鑪與鑄顏 已脫素衣酬素髮 敢持青桂愛青山 雖知珠樹懸天上 終賴銀河接世間 畢使海涯能拔宅 三秦二十四畿寰

已表隋珠各自攜 更從瓊殿立丹梯 九華燈作三條燭 萬乘君懸四首題 靈鳳敢期翻雪羽 洞簫應或諷金閨 明朝莫惜場場醉 青桂新香有紫泥

六曹三省列簪裾 丹詔宣來試士初 不是玉皇疑羽客 要教金榜帶天書 詞臣假寐題黃絹 宮女敲銅奏子虛 御目四篇酬九百 敢從燈下畧躊躇

千年二相未全誇 猶闕閩城賀降麻 何必錦衣須太守 別無蓮幕勝王家 醴泉湧處休論水 黃菊開時獨是花 九級燕金滿尊酒 卻愁隨詔謁承華

已免蹉跎負歲華 敢辭霜鬢雪呈花 名從兩榜考昇第 官自三台追起家 疋馬有期歸輦轂 故山無計戀桑麻 莫言蓬閣從容久 披處終知金在砂

從漢至唐分五州 誰爲將相作諸侯 閩江似鏡正堪戀 秦客如蓬難久留 匹馬忍辭藩屏去 小才寧副廟堂求 今朝拜別幡幢下 雙淚如珠滴不休

休向中興雪至冤 錢塘江上看濤翻 三徵不起時賢議 九轉終成道者言 綠酒千杯腸已爛 新詩數首骨猶存 瑤蟾若使知人事 仙桂應遭蠹卻根

數年分散秦吳隔 暫泊官船浦柳中 新草軍書名更重 久辭山逕業應空 渡頭潮落將行客 天際風高未宿鴻 此日相逢魂合斷 賴君身事漸飛沖

寥寥深巷客中居 況值窮秋百事疎 孤枕憶山千里外 破窗聞雨五更初 經年荒草侵幽逕 幾樹西風鎖弊廬 長繫寸心歸未得 起挑殘燭獨躊躇

旌旗日日展東風 雲稼連山雪刃空 剖竹已知垂鳳食 摘珠何必到龍宮 諫垣虛位期飛步 翰苑含毫待紀公 誰謂唐城諸父老 今時得見蜀文翁

今年春已到京華 天與吾曹雪怨嗟 甲乙中時公道復 朝廷看處主司誇 飛離海浪從燒尾 嚥卻金丹定易牙 不是駕前偏落羽 錦城爭得杏園花

長說愁吟逆旅中 一庭深雪一窗風 眼前道路無心覓 象外煙霞有句通 幾度相留侵鼓散 頻聞會宿著僧同 高情未以干時廢 屬和因知興不窮

溪上家家禮樂新 始知爲政異常倫 若非似水清無底 爭得如冰凜拂人 月狖聲和琴調咽 煙村景接柳條春 宦遊兼得逍遙趣 休憶三吳舊釣津

纔年七歲便從師 猶說辭家學佛遲 新斸松蘿還不住 愛尋雲水擬何之 孤溪雪滿維舟夜 疊嶂猿啼過寺時 鳥道瀧湫悉行後 豈將翻譯負心期

庭羅衙吏眼看山 真恐風流是謫仙 垂柳五株春婭姹 鳴琴一弄水潺湲 援毫斷獄登殊考 駐樂題詩得出聯 莫起陶潛折腰歎 才高位下始稱賢

多少歡娛簇眼前 潯陽江上夜開筵 數枝紅蠟啼香淚 兩面青娥拆瑞蓮 清管徹時斟玉醑 碧籌回處擲金船 因知往歲樓中月 占得風流是偶然

羽衣零落帽欹斜 不自孤峰即海沙 曾爲蜀山成寓跡 又因湘水擬營家 鳴琴坐見燕鴻沒 曳履吟忘野逕賒 更愛扁舟宿寒夜 獨聽風雨過蘆花

紛紛墨勅除官日 處處紅旗打賊時 竿底得璜猶未用 夢中吞鳥擬何爲 損生莫若攀丹桂 免俗無過詠紫芝 兩岸蘆花一江水 依前且把釣魚絲

猶自莓苔馬跡重 石嵌泉冷嬾移峰 空垂鳳食簷前竹 漫拔龍形澗底松 隔岸青山秋見寺 半牀明月夜聞鐘 誰能惆悵磻溪事 今古悠悠不再逢

一壺濁酒百家詩 住此園林守選期 深院月涼留客夜 古杉風細似泉時 嘗頻異茗塵心淨 議罷名山竹影移 明日綠苔渾掃後 石庭吟坐復容誰

十問九通離義牀 今時登第信非常 亦從南院看新榜 旋束春關歸故鄉 水到吳門方見海 樹侵閩嶺漸無霜 知君已塞平生願 日與交親醉幾場

未老先爲百病仍 醉杯無計接賓朋 免遭拽盞郎君謔 還被簪花錄事憎 絲管合時思索馬 池塘晴後獨留僧 何因澆得離腸爛 南浦東門恨不勝

樹色川光入暮秋 使車西發不勝愁 璧連標格驚分散 雪課篇章互唱酬 魏闕別當飛羽翼 燕臺獨且占風流 滿園歌管涼宵月 此後相思幾上樓

五羊城下駐行車 此事如今八載餘 燕頷已知飛食肉 龍門猶自退爲魚 紅樓入夜笙歌合 白社驚秋草木疎 西望清光寄消息 萬重煙水一封書

闔閭城外越江頭 兩地煙濤一葉舟 到日荆枝應便茂 別時珠淚不須流 迎歡酒醒山當枕 詠古詩成月在樓 明日尊前若相問 爲言今訪赤松遊

長生猶自重無生 言讓仙祠佛寺成 碑折誰忘康樂制 山靈表得遠公名 松形入漢藤蘿短 僧語離經耳目清 莫怪遲遲不歸去 童年已夢遶林行

渥洼步數太阿姿 爭遣王侯不奉知 花作城池入官處 錦隨刀尺少年時 兩衙斷獄兼留客 三考論功合樹碑 須信隔簾看刺史 錦章朱紱已葳蕤

雖言嵩嶽秀崔嵬 少降連枝命世才 南史兩榮唯百揆 東閩雙拜有三台 二天在頂家家詠 丹鳳銜書歲歲來 虛說古賢龍虎盛 誰攀荆樹上金臺

越城吳國結良姻 交發芙蓉幕內賓 自顧幽沈槐省跡 得陪清顯諫垣臣 分題曉並蘭舟遠 對坐宵聽月狖頻 更愛延平津上過 一雙神劍是龍鱗

河陽城裏謝城中 入曳長裾出佩銅 燕國金臺無別客 陶家柳下有清風 數蹤篆隸書新得 一竈屯蒙火細紅 時說三吳欲歸處 綠波洲渚紫蒲藂

北府迎塵南郡來 莫將芳意更遲回 雖言天上光陰別 且被人間更漏催 煙樹逈垂連蔕杏 綵童交捧合歡杯 吹簫不是神仙曲 爭引秦娥下鳳臺

每憶家山即涕零 定須歸老舊雲扃 銀河水到人間濁 丹桂枝垂月裏馨 霜雪不飛無翠竹 鯨鯢猶在有青萍 三千九萬平生事 却恨南華說北溟

誰到雙溪溪岸傍 與招魂魄上蒼蒼 世間無樹勝青桂 隴上有花唯白楊 秦苑火然新賦在 越城山秀故居荒 如何萬古雕龍手 獨是相如識漢皇

東堂第一領春風 時怪關西小驥慵 華表柱頭還有鶴 華歆名下別無龍 君恩鳳閣含毫數 詩景珠宮列肆供 今日江南駐舟處 莫言歸計爲雲峰

神仙簿上愧非夫 詔作疑丹兩入爐 詩裏幾曾吟芍藥 花中方得見菖蒲 陽春唱後應無曲 明月圓來別是珠 莫下蓬山不迴首 東風猶待重摶扶

石門南面淚浪浪 自此東西失帝鄉 崑璞要疑方卓絕 大鵬須息始開張 已歸天上趨雙闕 忽喜人間捧八行 莫道秋霜不滋物 菊花還借後時黃

滕王閣下昔相逢 此地今難訪所從 唯愛金籠貯鸚鵡 誰論鐵柱鎖蛟龍 荆榛翠是錢神染 河嶽期須國士鍾 一筯鱸魚千古美 後人終少繼前蹤

支頤默省舊林泉 石徑茅堂到目前 衰碧鳴蛩莎有露 濃陰歇鹿竹無煙 水從井底通滄海 山在窗中倚遠天 何事蒼髯不歸去 燕昭臺上一年年

塞門關外日光微 角怨單于鴈駐飛 衝水路從冰解斷 踰城人到月明歸 燕山臘雪銷金甲 秦苑秋風脆錦衣 欲弔昭君倍惆悵 漢家甥舅竟相違

往日江村今物華 一迴登覽一悲嗟 故人歿後城頭月 新鳥啼來壠上花 賣劍錢銷知絕俗 聞蟬詩苦即思家 謝公古郡青山在 三尺孤墳撲海沙

聽盡鸎聲出雍州 秦吳煙月十經秋 龍門在地從人上 郎省連天須鶴遊 休戀一臺惟妙絕 已經三字入精求 當年甲乙皆華顯 應念槐宮今雪頭

唐城接軫赴秦川 憂合懽離驟十年 龍頷摘珠同泳海 鳳銜輝翰別升天 八行真跡雖收拾 四戶高扃奈隔懸 能使丘門終始雪 莫教華髮獨潸然

灞陵橋外駐征轅 此一分飛十六年 豸角戴時垂素髮 雞香含處隔青天 綺園難貯林棲意 班馬須持筆削權 可忘自初相識地 秋風明月客鄜延

誰言吾黨命多奇 榮美如君歷數稀 衣錦還鄉翻是客 迴車謁帝卻爲歸 鳳旋北闕虛丹穴 星復南宮逼紫微 已分十旬無急詔 天涯相送只沾衣

面蒙君賜自龍墀 誰是還鄉一襲衣 三品易懸鱗鬣赫 八絲展起綵章飛 敻爲勝事垂千古 題作新詩啓七微 嚴助買臣精魄在 定應羞著昔年歸

摶將盛事更無餘 還向橋邊看舊書 東越獨推生竹箭 北溟喜足貯鯤魚 兩迴誰解歸華表 午夜兼能薦子虛 須把頭冠彈盡日 憐君不與故人疎

朱旗引入昔茆堂 半日從容盡日忙 駟馬寶車行錫禮 金章紫綬帶天香 山從南國添煙翠 龍起東溟認夜光 定恐故園留不住 竹風松韻漫淒鏘

人指南臺山與川 大驚喜氣異當年 花迎金冊非時拆 月對瓊杯此夜圓 我愛藏冰從夏結 君憐修竹到冬鮮 殷勤更抱鳴琴撫 爲憶秦兒識斷絃

六窠只佩諸侯印 爭比從天擁冊歸 一軸郢人歌處雪 兩重朱氏著來衣 閩山秀已鍾君盡 洛水波應濺我稀 明日陪塵迎駟馬 定淮齋沐看光輝

鄉名里號一朝新 乃覺台恩重萬鈞 建水閩山無故事 長卿嚴助是前身 清泉引入旁添潤 嘉樹移來別帶春 莫凭欄干剩留駐 內庭虛位待才臣

雖言閩越繫生賢 誰是還家寵自天 山簡媿兼諸郡命 鄭玄慙秉六經權 鳥行去沒孤烟樹 漁唱還從碧島川 休說遲迴未能去 夜來新夢禁中泉

君王面賜紫還鄉 金紫中推是甲裳 華構便將垂美號 故山重更發清光 水澄此日蘭宮鏡 樹憶當年栢署霜 珍重朱欄兼翠拱 來來皆自讀書堂

含雞假豸喜同遊 野外嘶風並紫騮 松竹迴尋青障寺 姓名題向白雲樓 泉源出石清消暑 僧語離經妙破愁 爭奈愛山尤戀闕 古來能有幾人休

唐設高科表用文 吾曹誰作諫垣臣 甄山秀氣曠千古 鳳闕華恩鍾二人 起草便論天上事 如君不是世間身 龍頭龍尾前年夢 今日須憐應若神

萬里無雲鏡九州 最團圓夜是中秋 滿衣冰彩拂不落 遍地水光凝欲流 華嶽影寒清露掌 海門風急白潮頭 因君照我丹心事 減得愁人一夕愁

闢開公道選時英 神鏡高懸鑒百靈 混沌分來融間氣 欃槍滅處炫文星 燭然蘭省三條白 山束龍門萬仞青 聖教中興周禮在 不勞干羽舞明庭

嗣冊儲皇帝命行 萬方臣妾躍歡聲 鸞旃再立星辰正 雉扇雙開日月明 自有漢元爭翊戴 不勞商皓定欹傾 春宮保傅皆周召 致主何憂不太平

西溪水色淨於苔 畫鷁橫風絳帳開 弦管旋飄蓬島去 公卿皆是蘂宮來 金鱗擲浪錢翻荇 玉爵黏香雪泛梅 三榜生徒逾七十 豈期龍坂納非才

甲門才子鼎科人 拂地藍衫榜下新 脫俗文章笑鸚鵡 凌雲頭角壓麒麟 金壺藉草溪亭晚 玉勒穿花野寺春 多媿受恩同闕里 不嫌師僻與顏貧

戰國從今却尚文 品流才子作將軍 畫船清宴蠻溪雨 粉閣閑吟瘴嶠雲 暴客卸戈歸惠政 史官調筆待儒勳 漢儀一化南人後 牧馬無因更夜聞

萬卷圖書千戶貴 十洲煙景四時和 花心露洗猩猩血 水面風披瑟瑟羅 莊叟靜眠清夢永 客兒芳意小詩多 天麟不觸人間網 擬把公卿換得麽

詩中日月酒中仙 平地雄飛上九天 身謫蓬萊金籍外 寶裝方丈玉堂前 虎靴醉索將軍脫 鴻筆悲無令子傳 十字遺碑三尺墓 只應吟客弔秋煙

丹觜如簧翠羽輕 隨人呼物旋知名 金籠夜黯山西夢 玉枕曉憎簾外聲 才子愛奇吟不足 美人憐爾繡初成 應緣是我邯鄲客 相顧咬咬別有情

地角天涯倍苦辛 十年鉛槧未酬身 朱門泣別同鮫客 紫塞旅游隨鴈臣 漢將出師衝曉雪 胡兒奔馬撲征塵 行行獨止干戈域 毳帳望誰爲主人

水國由來稱道情 野人經此頓神清 一篷秋雨睡初起 半硯冷雲吟未成 青笠漁兒筒釣沒 蒨衣菱女畫橈輕 冰綃寫上江南景 寄與金鑾馬長卿

叢篁蕭瑟拂清陰 貴地栽成碧玉林 盡待花開添鳳食 可憐風擊狀龍吟 鈿竿離立霜文靜 錦籜飄零粉節深 何事子猷偏寄賞 此君心似古人心

先生文價沸三吳 白雪千編酒一壺 吟去星辰筆下動 醉來嵩華眼中無 峭如謝檜虬蟠活 清似緱山鳳路孤 身後獨遺封禪草 何人尋得佐鴻圖

蓴鱸方美別吳江 筆陣詩魔兩未降 山勢北蟠龍偃蹇 泉聲東漱玉琤瑽 古陂狐兔穿蠻塚 破寺荆榛擁佛幢 信馬冷吟迷路處 隔溪煙雨吠村厖

遲開都爲讓羣芳 貴地栽成對玉堂 紅豔褭煙疑欲語 素華映月只聞香 翦裁偏得東風意 淡薄似矜西子粧 雅稱花中爲首冠 年年長占斷春光

舜軌堯文混九垓 明堂宏構集良材 江邊雲臥如龍穩 天外泥書遣鶴來 五夜藥苗滋沆瀣 四時花影蔭莓苔 草玄門似山中靜 不是公卿到不開

魂夢飄零落葉洲 北轅南柁幾時休 月中青桂漸看老 星畔白榆還報秋 鶴禁有知須強進 稽峰無事莫相留 吳花越柳饒君醉 直待功成始舉頭

暫隨蒲帛謁金鑾 蕭灑風儀傲漢官 天馬難將朱索絆 海鼇寧覺碧濤寬 松壇月作尊前伴 竹篋書爲教外歡 神鼎已乾龍虎伏 一條真氣出雲端

綠沈槍利雪峰尖 犀甲軍裝稱紫髯 威懾萬人長凜凜 禮延羣客每謙謙 陣前戰馬黃金勒 架上兵書白玉籤 不爲已爲儒弟子 好依門下學韜鈐

陶公焦思念生靈 變旱爲豐合杳冥 雷劈老松疑虎怒 雨衝陰洞覺龍腥 萬畦香稻蓬葱綠 九朵奇峰撲亞青 吟賀西成饒旅興 散絲飛灑滿長亭

神珠無纇玉無瑕 七葉簪貂漢相家 陣面奔星破犀象 筆頭飛電躍龍蛇 絳幃夜坐窮三史 紅斾春行到九華 只怕池人留不住 別遷征鎮擁高牙

出山三見月如眉 蝶夢終宵遶戟枝 旅客思歸鴻去日 賢侯行化子來時 郡樓遐想劉琨嘯 相閤方窺謝傅棊 按部況聞秋稼熟 馬前迎拜羨幷兒

日下飛聲徹不毛 酒醒時得廣離騷 先生鬢爲吟詩白 上相心因治國勞 千乘信迴魚榼重 九華秋逈鳳巢高 強酬小謝重陽句 沙恨無金盡日淘

一戰平疇五字勞 晝歸鄉去錦爲袍 大鵬出海翎猶濕 駿馬辭天氣正豪 九子舊山增秀絕 二南新格變風騷 由來稽古符公道 平地丹梯甲乙高

十二瓊樓鏁翠微 暮霞遺却六銖衣 桐枯丹穴鳳何去 天在鼎湖龍不歸 簾影罷添新翡翠 露華猶濕舊珠璣 君王魂斷驪山路 且向蓬瀛伴貴妃

腸斷將軍改葬歸 錦囊香在憶當時 年來却恨相思樹 春至不生連理枝 雪女塚頭瑤草合 貴妃池裏玉蓮衰 霓裳舊曲飛霜殿 夢破魂驚絕後期

天皇攘袂勅神龍 雨我公田兆歲豐 幾日淋漓侵暮角 數宵滂沛徹晨鐘 細如春霧籠平野 猛似秋風擊古松 門下十年耕稼者 坐來偏憶翠微峰

飛書一幅錦文迴 恨寫深情寄雁來 機上月殘香閣掩 樹梢煙澹綠窗開 霏霏雨罷歌終曲 漠漠雲深酒滿杯 歸日幾人行問卜 徽音想望倚高臺

輕帆數點千峰碧 水接雲山四望遙 晴日海霞紅靄靄 曉天江樹綠迢迢 清波石眼泉當檻 小逕松門寺對橋 明月釣舟漁浦遠 傾山雪浪暗隨潮

不把漁竿不灌園 策筇吟遶綠蕪村 得爭野老眠雲樂 倍感閩王與善恩 鳥趂竹風穿靜戶 魚吹煙浪噴晴軒 何人買我安貧趣 百萬黃金未可論

古往今來恨莫窮 不如沈醉臥春風 雀兒無角長穿屋 鸚鵡能言却入籠 柳惠豈嫌居下位 朱雲直去指三公 閑思郭令長安宅 草沒匡墻舊事空

十里煙籠一徑分 故人迢遰久離羣 白雲明月皆由我 碧水青山忽贈君 浮世宦名渾似夢 半生勤苦謾爲文 北邙坡上青松下 盡是鏘金佩玉墳

巧者多爲拙者資 良籌第一在乘時 市門逐利終身飽 谷口躬耕盡日飢 瓊玖鬻來燕石貴 蓬蒿芳處楚蘭衰 高皇冷笑重瞳客 蓋世拔山何所爲

潤屋豐家莫妄求 眼看多是與身讐 百禽羅得皆黃口 四皓山居始白頭 玉爍火光爭肯變 草芳崎岸不曾秋 朱門粉署何由到 空寄新詩謝列侯

鶴性松心合在山 五侯門館怯趨攀 三年臥病不能免 一日受恩方得還 明月送人沿驛路 白雲隨馬入柴關 笑他范蠡貪惏甚 相罷金多始退閑

閉却閑門臥小窗 更何人與療膏肓 一生有酒唯知醉 四大無根可預量 骨冷欲針先覺痛 肉頑頻炙不成瘡 漳濱伏枕文園渴 盜跖縱橫似虎狼

閉戶開窗寢又興 三更時節也如冰 長閑便是忘機者 不出真如過夏僧 環堵豈慚蝸作舍 布衣寧假鶴爲翎 薔薇花盡薰風起 綠葉空隨滿架藤

點蠟燒銀却勝栽 九華紅豔吐玫瑰 獨含冬夜寒光拆 不傍春風暖處開 難見只因能送喜 莫挑唯恐墮成灰 貪膏附熱多相誤 爲報飛蛾罷拂來

韋蒙屈指許非才 三載長安共酒桮 欲別未攀楊柳贈 相留擬待牡丹開 寒隨御水波光散 暖逐衡陽雁影來 他日因書問衰颯 東溪須訪子陵臺

愁花變出白髭鬚 半世辛勤一事無 道在或期君夢想 貧來爭奈鬼揶揄 馬卿自愧長嬰疾 顏子誰憐不是愚 借取秦宮臺上鏡 爲時開照漢妖狐

歲閏堪憐曆候遲 出門惟與野雲期 驚魚擲上綠荷芰 棲鳥啄餘紅荔枝 末路可能長薄命 修途應合有良時 市頭相者休相戲 蹙膝先生半自知

八角紅亭蔭綠池 一朝青草蓋遺基 薔薇藤老開花淺 翡翠巢空落羽奇 春榜幾深門下客 樂章多取集中詩 平生德義人間誦 身後何勞更立碑

門巷蕭條引涕洟 遺孤三歲著麻衣 綠楊樹老垂絲短 翠竹林荒著筍稀 結社僧因秋朔弔 買書船近葬時歸 平生欲獻匡君策 抱病猶言未息機

綠樹垂枝蔭四鄰 春風還似舊時春 年年燕是雕梁主 處處花隨落月塵 七貴竟爲長逝客 五侯尋作不歸人 秋槐影薄蟬聲盡 休謂龍門待化鱗

左右澄漪小檻前 直堤高築古平川 十分春水雙簷影 一片秋空兩月懸 前岸好山搖細浪 夾門嘉樹合晴煙 坐來暗起江湖思 速問溪翁買釣船

北園乾葉旋空枝 蘭蕙還將衆草衰 籠鳥上天猶有待 病龍興雨豈無期 身閑不厭頻來客 年老偏憐最小兒 生事罷求名與利 一窗書策是年支

難求珍箑過炎天 遠就金貂乞月圓 直在引風欹角枕 且圖遮日上漁船 但令織取無花簟 不用挑爲飲露蟬 莫道如今時較晚 也應留得到明年

齒髮那能敵歲華 早知休去避塵沙 鬼神只闞高明里 倚伏不干棲隱家 陶景豈全輕組綬 留侯非獨愛煙霞 贈君吉語堪銘座 看取朝開暮落花

憶得當年接善鄰 苦將閑事強夫君 鬬開碧沼分明月 各領青山占白雲 近日藥方多繕寫 舊來詩草半燒焚 金門幾欲言西上 惆悵關河正用軍

將名將利已無緣 深隱清溪擬學仙 絕却腥羶勝服藥 斷除桮酒合延年 蝸牛殼漏寧同舍 榆莢花開不是錢 鸞鶴久從籠檻閉 春風却放紙爲鳶

酒醒欲得適閑情 騎馬那勝策杖行 天暖天寒三月暮 溪南溪北兩村名 沙澄淺水魚知釣 花落平田鶴見耕 望斷長安故交遠 來書未說九河清

夢斷紗窗半夜雷 別君花落又花開 漁陽路遠書難寄 衡嶽山高月不來 玄燕有情穿繡戶 靈龜無應祝金杯 人生若得長相對 螢火生煙草化灰

人事飄如一炷煙 且須求佛與求仙 豐年甲子春無雨 良夜庚申夏足眠 顏氏豈嫌瓢裏飲 孟光非取鏡中妍 平生生計何爲者 三逕蒼苔十畝田

休說人間有陸沈 一樽閑待月明斟 時來不怕滄溟闊 道大却憂潢潦深 白首釣魚應是分 青雲干祿已無心 梓桐賦罷相如隱 誰爲君前永夜吟

嘉運良時兩阻修 釣竿簑笠樂林丘 家無寸帛渾閑事 身似浮雲且自由 庭際鳥啼花旋落 潭心月在水空流 晨炊一箸紅銀粒 憶著長安索米秋

綠鬢先生自出林 孟光同樂野雲深 躬耕爲食古人操 非織不衣賢者心 眼衆豈能分瑞璧 舌多須信爍良金 君看黃閣南遷客 一過瀧州絕好音

驕侈阽危儉素牢 鏡中形影豈能逃 石家恃富身還滅 顏子非貧道不遭 蝙蝠亦能知日月 鸞鳳那肯啄腥臊 古今人事惟堪醉 好脫霜裘換綠醪

龍蟄蛇蟠却待伸 和光何惜且同塵 伍員豈是吹簫者 冀缺非同執耒人 神劍觸星當變化 良金成器在陶鈞 穰侯休忌關東客 張祿先生竟相秦

休說雄才間代生 到頭難與運相爭 時通有詔徵枚乘 世亂無人薦禰衡 逐日莫矜駑馬步 司晨誰要牝雞鳴 中林且作煙霞侶 塵滿關河未可行

逐臭蒼蠅豈有爲 清蟬吟露最高奇 多藏苟得何名富 飽食嗟來未勝飢 窮寂不妨延壽考 貪狂總待算毫釐 首陽山翠千年在 好奠冰壺弔伯夷

看徧花無勝此花 翦雲披雪蘸丹砂 開當青律二三月 破却長安千萬家 天縱穠華刳鄙吝 春教妖豔毒豪奢 不隨寒令同時放 倍種雙松與辟邪

萬萬花中第一流 淺霞輕染嫩銀甌 能狂綺陌千金子 也惑朱門萬戶侯 朝日照開攜酒看 暮風吹落遶欄收 詩書滿架塵埃撲 盡日無人畧舉頭

流蘇凝作瑞華精 仙閣開時麗日晴 霜月冷銷銀燭焰 寶甌圓印綵雲英 嬌含嫩臉春妝薄 紅蘸香綃豔色輕 早晚有人天上去 寄他將贈董雙成

爛銀基地薄紅妝 羞殺千花百卉芳 紫陌昔曾遊寺看 朱門今在遶欄望 龍分夜雨資嬌態 天與春風發好香 多著黃金何處買 輕橈挑過鏡湖光

腸斷東風落牡丹 爲祥爲瑞久留難 青春不駐堪垂淚 紅豔已空猶倚欄 積蘚下銷香蘂盡 晴陽高照露華乾 明年萬葉千枝長 倍發芳菲借客看

蓓蕾抽開素練囊 瓊葩薰出白龍香 裁分楚女朝雲片 翦破姮娥夜月光 雪句豈須徴柳絮 粉腮應恨帖梅妝 檻邊幾笑東籬菊 冷折金風待降霜

綠樹多和雪霰栽 長安一別十年來 王侯買得價偏重 桃李落殘花始開 宋玉鄰邊腮正嫩 文君機上錦初裁 滄洲春暮空腸斷 畫看猶將勸酒杯

今日狂風揭錦筵 預愁吹落夕陽天 閑看紅豔只須醉 謾惜黃金豈是賢 南國好偷誇粉黛 漢宮宜摘贈神仙 良時雖作鶯花主 白馬王孫恰少年

採盡汀蘋恨別離 鴛鴦鸂鶒總雙飛 月明南浦夢初斷 花落洞庭人未歸 天遠有書隨驛使 夜長無燭照寒機 年來泣淚知多少 重疊成痕在繡衣

芳菲移自越王臺 最似薔薇好並栽 穠豔盡憐勝綵繪 嘉名誰贈作玫瑰 春藏錦繡風吹拆 天染瓊瑤日照開 爲報朱衣早邀客 莫教零落委蒼苔

瓊瑤初綻嶺頭葩 蘂粉新妝姹女家 舉世更誰憐潔白 癡心皆盡愛繁華 玄冥借與三冬景 謝氏輸他六出花 結實和羹知有日 肯隨羌笛落天涯

朱彈星丸粲日光 綠瓊枝散小香囊 龍綃殼綻紅紋粟 魚目珠涵白膜漿 梅熟已過南嶺雨 橘酸空待洞庭霜 蠻山蹋曉和煙摘 拜捧金盤奉越王

桓景登高事可尋 黃花開處綠畦深 消災辟惡君須採 冷露寒霜我自禁 籬物早榮還早謝 澗松同德復同心 陶公豈是居貧者 剩有東籬萬朵金

澗底陰森驗筆精 筆閑開展覺神清 曾當月照還無影 若許風吹合有聲 枝偃只應玄鶴識 根深且與茯苓生 天台道士頻來見 說似株株倚赤城

草木無情亦可嗟 重開明鏡照無涯 菊英空折羅含宅 榆莢不生原憲家 天命豈憑醫藥石 世途還要辟蟲沙 仙翁乞取金盤露 洗却蒼蒼兩鬢華

澗底青松不染塵 未逢良匠競誰分 龍盤勁節岩前見 鶴唳翠梢天上聞 大廈可營誰擇木 女蘿相附欲凌雲 皇王自有增封日 修竹徒勞號此君

翠染琅玕粉漸開 東南移得會稽栽 游絲挂處漁竿去 綠水夾時龍影來 風觸有聲含六律 露沾如洗絕浮埃 王猷舊宅無人到 抱却清陰蓋綠苔

善價千金未可論 燕王新寄小龍孫 逐將白日馳青漢 銜得流星入畫門 步驟最能隨手轉 性靈多恐會人言 桃花雪點多雖貴 全假當場一顧恩

武夷春暖月初圓 採摘新芽獻地仙 飛鵲印成香蠟片 啼猿溪走木蘭船 金槽和碾沈香末 冰椀輕涵翠縷煙 分贈恩深知最異 晚鐺宜煮北山泉

休向尊前愬羽觥 百壺清酌與君傾 身同綠樹年年老 事比紅塵日日生 六國英雄徒反覆 九原松柏甚分明 醉鄉路與乾坤隔 豈信人間有利名

因論沈湎覺前非 便碎金罍與羽巵 採茗早馳三蜀使 看花甘負五侯期 窗間近火劉伶傳 坐右新銘管仲辭 此事十年前已說 匡廬山下老僧知

澗竹岩雲有舊期 二年頻長鬢邊絲 遊魚不愛金桮水 棲鳥敢求瓊樹枝 陶景戀深松檜影 留侯拋却帝王師 龍爭虎攫皆閑事 數疊山光在夢思

嵐似屏風草似茵 草邊時膾錦花鱗 山中宰相陶弘景 谷口耕夫鄭子真 宦達到頭思野逸 才多未必笑清貧 君看東洛平泉宅 只有年年百卉春

洞壑雙扉入到初 似從深穽覩高墟 天開白日臨軍國 山夾黃河護帝居 隋煬遠遊宜不反 奉春長策竟何如 須知皇漢能扃鐍 延得年過四百餘

行客起看仙掌月 落星斜照濁河泥 故山遠處高飛雁 去馬鳴時先早雞 關柳不知誰氏種 岳碑猶見聖君題 蒭蕘十軸僮三尺 豈謂青雲便有梯

耨月耕煙水國春 薄徒應笑作農人 皇王尚法三推禮 白社寧忘四體勤 雨灑簑衣芳草暗 鳥啼雲樹小村貧 猶勝墮力求飧者 五斗低腰走世塵

舊歷關中憶廢興 僭奢須戒儉須憑 火光只是燒秦冢 賊眼何曾視灞陵 鐘鼓煎催人自急 侯王更換恨難勝 不如坐釣清溪月 心共寒潭一片澄

忽憶關中逐計車 歷坊騎馬信空虛 三秋病起見新鴈 八月夜長思舊居 宗伯帳前曾獻賦 相君門下再投書 如今說著猶堪泣 兩宿都堂過歲除

拋擲清溪舊釣鉤 長安寒暑再環周 便隨鶯羽三春化 只說蟬聲一度愁 掃雪自憐窗紙照 上天寧愧海槎流 明時則待金門詔 肯羨班超萬戶侯

無酒窮愁結自舒 飲河求滿不求餘 身登霄漢平時第 家得干戈定後書 富貴敢期蘇季子 清貧方見馬相如 明時用即匡君去 不用何妨却釣魚

拖紫腰金不要論 便堪歸隱白雲村 更無名籍強金榜 豈有花枝勝杏園 綺席促時皆國器 羽觥飛處盡王孫 高眠亦是前賢事 爭報春闈莫大恩

賊去兵來歲月長 野蒿空滿壞墻匡 旋從古轍成深谷 幾見金輿過上陽 洛水送年催代謝 嵩山擎日拂穹蒼 殊時異世爲儒者 不見文皇與武皇

坦腹夫君不可逢 千年猶在播英風 紅鵝化鶴青天遠 綵筆成龍綠水空 愛竹只應憐直節 書裙多是爲奇童 吹笙緱嶺登山後 東注清流豈有窮

早年師友教爲文 賣却魚舟網典墳 國有安危期日諫 家無擔石暫從軍 非才豈合攀丹桂 多病猶堪伴白雲 爭得千鍾季孫粟 滄洲歸與故人分

家住寒梅翠嶺東 長安時節詠途窮 牡丹窠小春餘雨 楊柳絲疎夏足風 愁鬢已還年紀白 衰容寧藉酒杯紅 長卿甚有凌雲作 誰與清吟遶帝宮

點點苔錢上玉墀 日斜空望六龍西 妝臺塵暗青鸞掩 宮樹月明黃鳥啼 庭草可憐分雨露 君恩深恨隔雲泥 銀蟾借與金波路 得入重輪伴羿妻

閑讀南華對酒杯 醉攜筇竹畫蒼苔 豪門有利人爭去 陋巷無權客不來 解報可能醫病雀 重燃誰肯照寒灰 嚴陵萬古清風在 好櫂東溪詠釣臺

功智爭馳澹薄空 猶懷忠信擬何從 鴟鳶啄腐疑雛鳳 神鬼欺貧笑伯龍 烈日不融雙鬢雪 病身全仰竹枝筇 崇侯入輔嚴陵退 堪憶啼猨萬仞峯

絕境宜棲獨角仙 金張到此亦忘還 三門裏面千層閣 萬井中心一朵山 江拗碧灣盤洞府 石排青壁護禪關 有時海上看明月 輾出冰輪疊浪間

憶昔長安落第春 佛宮南院獨遊頻 燈前不動惟金像 壁上曾題盡古人 鶗鴂聲中雙闕雨 牡丹花際六街塵 啼猨溪上將歸去 合問昇平詣秉鈞

雁塔攙空映九衢 每看華宇每踟躕 題名盡是台衡迹 滿壁堪爲宰輔圖 鸞鳳豈巢荆棘樹 虬龍多蟄帝王都 誰知遠客思歸夢 夜夜無船自過湖

一條溪遶翠巖隈 行脚僧言勝五臺 農罷樹陰黃犢臥 齋時山下白衣來 松因往日門人種 路是前生長老開 三卷貝多金粟語 可能長誦免輪迴

聽話金仙眉相毫 每來皆得解塵勞 鶴棲雲路看方貴 僧倚松門見始高 名利罷燒心內火 雪霜偏垢鬢邊毛 銀蟾未出金烏在 更上層樓眺海濤

高臥東林最上方 水聲山翠剔愁腸 白雲送雨籠僧閣 黃葉隨風入客堂 終去四明成大道 暫從雙鬢許秋霜 披緇學佛應無分 鶴氅談空亦不妨

佛頂抄經憶惠休 衆人皆謂我悠悠 浮生真箇醉中夢 閑事莫添身外愁 百歲付于花暗落 四時隨却水奔流 安眠靜笑思何報 日夜焚修祝郡侯

丹井冷泉虛易到 兩山真界實難名 石和雲霧蓮華氣 月過樓臺桂子清 騰踏回橋巡像設 羅穿曲洞出龍成 更憐童子呼猿去 颯颯蕭蕭下樹行

萬古清淮照遠天 黃河濁浪不相關 縣留東道三千客 宅鎖南塘一片山 草色淨經秋雨綠 燒痕寒入曉窗斑 閩王美錦求賢製 未許陶公解印還

十年前事已悠哉 旋被鐘聲早暮催 明月似師生又沒 白雲如客去還來 煙籠瑞閣僧經靜 風打虛窗佛幌開 惟有南邊山色在 重重依舊上高臺

塵埃歸去五湖東 還是衡門一畝宮 舊業旋從征賦失 故人多逐亂離空 因悲盡室如懸罄 却擬攜家學轉蓬 見說武王天上夢 無情曾與傅岩通

酒壺棋局似閑人 竹笏藍衫老此身 託客買書重得卷 愛山移宅近爲鄰 鳴蛩閣上風吹病 落葉庭中月照貧 見說天池波浪闊 也應涓滴濺窮鱗

閑補亡書見廢興 偶然前古也填膺 秦宮猶自拜張祿 楚幕不知留范增 大道豈全關曆數 雄圖強半屬賢能 燕臺財力知多少 誰築黃金到九層

大道真風早晚還 妖訛成俗汙乾坤 宣尼既沒蘇張起 鳳鳥不來雞雀喧 芻少可能供驥子 草多誰復訪蘭蓀 堯廷忘却徴元凱 天闕重關十二門

路上長安惟咫尺 灞陵西望接秦源 依稀日下分天闕 隱映雲邊是國門 錦袖臂鷹河北客 青桑鳴雉渭南村 高風九萬程途近 與報滄洲欲化鯤

耳順何爲土木勤 叔孫牆屋有前聞 縱然一世如紅葉 猶得十年吟白雲 性逸且圖稱野客 才難非敢傲明君 清甜數尺沙泉井 平與鄰家晝夜分

翦竹誅茆就水濱 靜中還得保天真 只聞神鬼害盈滿 不見古今爭賤貧 樹影便爲廊廡屋 草香權當綺羅茵 堦前一片泓澄水 借與汀禽活紫鱗

耨水耕山息故林 壯圖嘉話負前心 素絲鬢上分愁色 絡緯牀頭和苦吟 筆研不才當付火 方書多誑罷燒金 同年二十八君子 遊楚遊秦斷好音

鴛瓦虹梁計已疎 織茅編竹稱貧居 翦平恰似山僧笠 掃靜真同道者廬 秋晚捲簾看過雁 月明憑檻數跳魚 重門公子應相笑 四壁風霜老讀書

移却松筠致客堂 淨泥環堵貯荷香 衡茅只要免風雨 藻梲不須高棟梁 豐蔀仲尼明演易 作歌五子恨雕牆 燕臺漢閣王侯事 青史千年播耿光

寫得衰容似十全 閑開僧舍靜時懸 瘦于南國從軍日 老却東堂射策年 潭底看身寧有異 鏡中引影更無偏 借將前輩真儀比 未愧金鑾李謫仙

喧喧車馬欲朝天 人探東堂榜已懸 萬里便隨金鸑鷟 三台仍借玉連錢 花浮酒影彤霞爛 日照衫光瑞色鮮 十二街前樓閣上 卷簾誰不看神仙

鷦鷯驚與鳳皇同 忽向中興遇至公 金榜連名昇碧落 紫花封勅出瓊宮 天知惜日遲遲暮 春爲催花旋旋紅 好是慈恩題了望 白雲飛盡塔連空

折桂何年下月中 閩山來問我雕蟲 肯銷金翠書屏上 誰把芻蕘過日東 郯子昔時遭孔聖 繇余往代諷秦宮 嗟嗟大國金門士 幾個人能振素風

千卷長書萬首詩 朝蒸藜藿暮烹葵 清時名立難皆我 晚歲途窮亦問誰 碧岸釣歸惟獨笑 青山耕徧亦何爲 尋常抖擻懷中策 可便降他兩鬢絲

產破身窮爲學儒 我家諸表愛詩書 嚴陵雖說臨溪隱 晏子還聞近市居 佳句麗偷紅菡萏 吟窗冷落白蟾蜍 閑來共話無生理 今古悠悠事總虛

封章頻得帝咨嗟 報國唯將直破邪 身到西山書幾達 官登南省鬢初華 廚非寒食還無火 菊待重陽擬泛茶 內翰好才兼好古 秋來應數到君家

出水蓮花比性靈 三生塵夢一時醒 神傳尊勝陀羅咒 佛授金剛般若經 懿德好書添女誡 素容堪畫上銀屏 鳴梭軋軋纖纖手 窗戶流光織女星

丹桂攀來十七春 如今始見茜袍新 須知紅杏園中客 終作金鑾殿裏臣 逸少家風惟筆札 玄成世業是陶鈞 他時黃閣朝元處 莫忘同年射策人

藻麗熒煌冠士林 白華榮養有曾參 十年去里荆門改 八歲能詩相座吟 李廣不侯身漸老 子山操賦恨何深 釣魚臺上頻相訪 共說長安淚滿襟

馭得驪龍第四珠 退依僧寺卜貧居 青山入眼不干祿 白髮滿頭猶著書 東澗野香添碧沼 南園夜雨長秋蔬 月明掃石吟詩坐 諱却全無儋石儲

明公家鑿鳳皇池 弱冠封侯四海推 富貴有期天授早 關河多難勅來遲 昴星人傑當王佐 黃石仙翁識帝師 昨日詔書猶漏缺 未言商也最能詩

東郊迎入紫泥封 此日天仙下九重 三五月明臨闞澤 百千人衆看王恭 旗傍綠樹遙分影 馬蹋浮雲不見蹤 借問乘軺何處客 相庭雄幕卷芙蓉

熊羆先兆慶垂休 天地氤氳瑞氣浮 李樹影籠周柱史 昴星光照漢酇侯 數鍾龜鶴千年算 律正乾坤八月秋 勳業定應歸鼎鼐 生靈豈獨化東甌

窗開青瑣見瑤臺 冷拂星辰逼上台 丹鳳詔成中使取 白龍香近聖君來 欲言溫署三緘口 閑賦宮詞八斗才 莫擬吟雲避榮貴 廟堂玉鉉待鹽梅

懷君何計更留連 忍送文星上碧天 杜預注通三十卷 漢皇枝紹幾千年 言端信義如明月 筆下篇章似湧泉 他日有書隨雁足 東溪無令訪漁船

紫殿諫多防佞口 清秋假滿別明君 惟憂急詔歸青瑣 不得經時臥白雲 千載茯苓攜鶴斸 一峰仙掌與僧分 門前舊客期相薦 猶望飛書及主文

貧中惟是長年華 每羨君行自嘆嗟 歸日捧持明月寶 去時期刻刺桐花 春風避酒多游寺 曉騎聽雞早入衙 千乘侯王若相問 飛書與報白雲家

骨鯁如君道尚存 近來人事不須論 疾危必厭神明藥 心惑多嫌正直言 冷眼靜看真好笑 傾懷與說却爲冤 因思周廟當時誡 金口三緘示後昆

五月巴陵值積陰 送君千里客于郴 北風吹雨黃梅落 西日過湖青草深 競渡岸傍人挂錦 採芳城上女遺簪 九嶷雲闊蒼梧暗 與說重華舊德音

蘂珠宮裏謫神仙 八載溫陵萬戶閑 心地闊于雲夢澤 官資高却太行山 姜牙兆寄熊羆內 陶侃文成掌握間 應笑清溪舊門吏 年年扶病掩柴關

武榮江畔蔭祥雲 寵拜天人慶郡人 五色鶴綾花上勅 九霄龍尾道邊臣 英雄達處誰言命 富貴來時自逼身 更待春風飛吉語 紫泥分付與陶鈞

身比秋荷覺漸枯 至君經國墮前圖 層冰照日猶能暖 病骨逢春却未蘇 鏡裏白鬚撏又長 枝頭黃鳥靜還呼 庾樓恩化通神聖 何計能教擲得盧

風拍衰肌久未蠲 破窗頻見月團圓 更無舊日同人問 只有多情太守憐 臘內送將三折股 歲陰分與五銖錢 玄穹若假年齡在 願捧銅盤爲國賢

金闕爭權競獻功 獨逃徴詔臥三峰 雞羣未必容於鶴 蛛網何繇捕得龍 清論盡應書國史 靜籌皆可息邊烽 風霜落滿千林木 不近青青澗底松

非雲非鶴不從容 誰敢輕量傲世蹤 紫殿幾徴王佐業 青山未拆詔書封 閑吟每待秋空月 早起長先野寺鐘 前古負材多爲國 滿懷經濟欲何從

上陽宮闕翠華歸 百辟傷心序漢儀 崑岳有炎瓊玉碎 洛川無竹鳳皇飢 須簪白筆匡明主 莫許黃㼐博少師 惆悵宸居遠于日 長吁空摘鬢邊絲

陰山冰凍嘗迎夏 蟄戶雲雷只待春 呂望豈嫌垂釣老 西施不恨浣紗貧 坐爲羽獵車中相 飛作君王掌上身 拍手相思惟大笑 我曹寧比等閑人

進即湮沈退却升 錢塘風月過金陵 鴻才入貢無人換 白首從軍有詔徴 博簿集成時輩駡 讒書編就薄徒憎 憐君道在名長在 不到慈恩最上層

淵明深念郤詵貧 踏破莓苔看甑塵 碧沼共攀紅菡萏 金鞍不卸紫麒麟 殘陽妬害催歸客 薄酒甘嘗罰主人 夜半夢醒追復想 欲長攀接有何因

雪化霜融好潑醅 滿壺冰凍向春開 求從白石洞中得 攜向百花巖畔來 幾夕露珠寒貝齒 一泓銀水冷瓊杯 湖邊送與崔夫子 誰見嵇山盡日頹

早年花縣拜潘郎 尋忝飛鳴出桂堂 日走登天長似箭 人同紅樹豈經霜 帆分南浦知離別 駕在東州更可傷 公論一麾將塞詔 且隨徴令過瀟湘

早起雀聲送喜頻 白魚芳酒寄來珍 馨香乍揭春風甕 撥刺初辭夜雨津 樽闊最宜澄桂液 網疎殊未損霜鱗 不曾垂釣兼親醞 堪愧金臺醉飽身

雖倚關張敵萬夫 豈勝恩信作良圖 能均漢祚三分業 不負荆州六尺孤 綠水有魚賢已得 青桑如蓋瑞先符 君王幸是中山後 建國如何號蜀都

伐罪書勳令不常 爭教爲帝與爲王 十年小怨誅桓邵 一檄深讐怨孔璋 在井蟄龍如屈伏 食槽驕馬忽騰驤 姦雄事過分明見 英識空懷許子將

一主參差六十年 父兄猶慶授孫權 不迎曹操真長策 終謝張昭見碩賢 建業龍盤雖可貴 武昌魚味亦何偏 秦嬴謾作東遊計 紫氣黃旗豈偶然

三世深謀啓帝基 可憐孀婦與孤兒 罪歸成濟皇天恨 戈犯明君萬古悲 巴蜀削平輕似紙 勾吳吞却美如飴 誰知高鼻能知數 競向中原簸戰旗

天爵休將儋石論 一身恭儉萬邦尊 賭將金帶驚寰海 留得耕衣誡子孫 締構不應饒漢祖 姦雄何足數王敦 草中求活非吾事 豈啻橫身向廟門

百萬人甘一擲輸 玄穹惟與道相符 豈知紫殿新天子 只是丹徒舊嗇夫 五色龍章身早見 六終鴻業數難逾 三年未得分明夢 却爲蘭陵起霸圖

三惑昏昏中紫宸 萬機拋却醉臨春 書中不禮隋文帝 井底常攜張貴嬪 玉樹歌聲移入哭 金陵天子化爲臣 兵戈半渡前江水 狎客猶聞爭酒巡

亞父淒涼別楚營 天留三傑翼龍爭 高才無主不能用 直道有時方始平 喜慍子文何頴悟 卷藏蘧瑗甚分明 須知飲啄繇天命 休問黃河早晚清

位在嬪妃最上頭 笑他長信女悲秋 日中月滿可能久 花落色衰殊未憂 公主鏡中爭翠羽 君王袖底奪金鉤 妾家兄弟知多少 恰要同時拜列侯

曲江真宰國中訛 尋奏漁陽忽荷戈 堂上有兵天不用 幄中無策印空多 塵驚騎透潼關鎖 雲護龍遊渭水波 未必蛾眉能破國 千秋休恨馬嵬坡

謫下三清列八仙 獲調羹鼎侍龍顏 吟開鎖闥窺天近 醉臥金鑾待詔閑 舊隱不歸劉備國 旅魂長寄謝公山 遺編往簡應飛去 散入祥雲瑞日間

羽檄交馳觸冕旒 函關飛入鐵兜鍪 皇王去國未爲恨 寰海失君方是憂 五色大雲凝蜀郡 幾般妖氣撲神州 唐堯縱禪乾坤位 不是重華莫謾求

十五轅門學控弦 六街騎馬去如煙 金多倍著牡丹價 髮白未知章甫賢 有耳不聞經國事 拜官方買謝恩箋 相如謾說凌雲賦 四壁何曾有一錢

曾轉雙蓬到玉京 宣尼恩奏樂卿名 歌殘白石扣牛角 賦換黃金愛馬卿 滄海二隅身漸老 太行千疊路難行 夫君才大官何小 堪恨人間事不平

飛上鰲頭侍玉皇 三台遺耀換餘光 人間搦管窮蒼頡 地上修文待卜商 真魄肯隨金石化 真風留伴蕙蘭香 皇天未啓昇平運 不使伊臯相禹湯

日月無情也有情 朝昇夕沒照均平 雖催前代英雄死 還促後來賢聖生 三尺靈烏金借耀 一輪飛鏡水饒清 憑誰築斷東溟路 龍影蟬光免運行

無根無蒂結還融 曾觸嵐光徹底空 不散幾知離畢雨 欲飛須待落花風 玲瓏薄展蛟綃片 羃歷輕含鳳竹叢 瓊什捧來思舊隱 撲窗穿戶曉溟濛

領得春光在帝家 早從深谷出煙霞 閑棲仙禁日邊柳 飢啄御園天上花 睍睆只宜陪閣鳳 間關多是問宮娃 可憐鸚鵡矜言語 長閉雕籠歲月賒

鬢添華髮數莖新 羅雀門前絕故人 減食爲緣疎五味 不眠非是守庚申 深園竹綠齊抽笋 古木蛇青自脫鱗 天地有鑪長鑄物 濁泥遺塊待陶鈞

到來峭壁白雲齊 載酒春遊渡九溪 鐵嶂有樓霾欲墮 石門無鎖路還迷 湖頭鯉去轟雷在 樹杪猨啼落日低 回首浮生真幻夢 何如斯地傍幽棲

雙鷺雕籠昨夜開 月明飛出立庭隈 但教綠水池塘在 自有碧天鴻雁來 清韻叫霜歸島樹 素翎遺雪落漁臺 何人爲我追尋得 重勸溪翁酒一桮

繡僕梅兼羽翼全 楚雞非瑞莫爭先 啼歸明月落邊樹 飛入百花深處煙 避燒幾曾遺遠岫 引雛時見飲晴川 茘枝初熟無人際 啄破紅苞墜野田

害物傷生性豈馴 且宜籠罩待知人 惟擒燕雀啗腥血 却笑鸞皇啄翠筠 狡兔穴多非爾識 鳴鳩脰短罰君身 豪門不讀詩書者 走馬平原放翫頻

主第山門起灞川 宸遊風景入初年 鳳皇樓下交天仗 烏鵲橋頭敞御筵 往往花間逢綵石 時時竹裏見紅泉 今朝扈蹕平陽館 不羨乘槎雲漢邊

東望望春春可憐 更逢晴日柳含煙 宮中下見南山盡 城上平臨北斗懸 細草徧承回輦處 輕花微落奉觴前 宸遊對此歡無極 鳥哢聲聲入管絃

疏龍磴道切昭回 建鳳旗門繞帝臺 七葉仙蓂依月吐 千株御柳拂煙開 初年競貼宜春勝 長命先浮獻壽杯 是日皇靈知竊幸 羣心就捧大明來

駸駸羽騎歷城池 帝女樓臺向晚披 霧灑旌旗雲外出 風回巖岫雨中移 當軒半落天河水 繞徑全低月樹枝 簫鼓宸遊陪宴日 和鳴雙鳳喜來儀

東嶽封廻宴洛京 西墉通晚會公卿 樓臺絕勝宜春苑 燈火還同不夜城 正覩人間朝市樂 忽聞天上管弦聲 酺來萬舞羣臣醉 喜戴千年聖主明

西京鳳邸躍龍泉 佳氣休光鎮在天 軒后霧圖今已得 秦王水劒昔常傳 恩魚不入昆明釣 瑞鶴長如太液仙 願侍巡遊同舊里 更聞簫鼓濟樓船

翠輦紅旗出帝京 長楊鄠杜昔知名 雲山一一看皆美 竹樹蕭蕭畫不成 羽騎將過持袂拂 香車欲度捲簾行 漢家曾草巡遊賦 何似今來應聖明

昔日嘗聞公主第 今時變作列仙家 池傍坐客穿叢篠 樹下遊人掃落花 雨雪長疑向函谷 山泉直似到流沙 君還洛邑分明記 此處同來閱歲華

直省清華接建章 向來無事日猶長 花間燕子棲鳷鵲 竹下鵷雛繞鳳皇 內史通宵承紫誥 中人落晚愛紅妝 別離不慣無窮憶 莫誤卿卿學太常

雙流脈脈錦城開 追餞年年往復廻 秪道歌謠迎半刺 徒聞禮數揖中台 黃鶯急囀春風盡 斑馬長嘶落景催 莫愴分飛岐路別 還當奏最掖垣來

子推山上歌龍罷 定國門前結駟來 始覩元昆鏘玉至 旋聞季子佩刀廻 晴花處處因風起 御柳條條向日開 自有長筵歡不極 還將綵服詠南陔

蜀王望蜀舊臺前 九日分明見一川 北料鄉關方自此 南辭城郭復依然 青松繫馬攢巖畔 黃菊留人籍道邊 自昔登臨湮滅盡 獨聞忠孝兩能傳

靈沼縈廻邸第前 浴日涵春寫曙天 始見龍臺昇鳳闕 應如霄漢起神泉 石匱渚傍還啓聖 桃李初生更有仙 欲化帝圖從此受 正同河變一千年

龍池初出此龍山 常經此地謁龍顏 日日芙蓉生夏水 年年楊柳變春灣 堯壇寶匣餘煙霧 舜海漁舟尚往還 願似飄颻五雲影 從來從去九天關

帝宅王家大道邊 神馬潛龍湧聖泉 昔日昔時經此地 看來看去漸成川 歌臺舞榭宜正月 柳岸梅洲勝往年 莫疑波上春雲少 祗爲從龍直上天

夾道傳呼翊翠虬 天回日轉御芳洲 青潭曉靄籠仙蹕 紅嶼晴花隔綵旒 香溢金杯環廣坐 聲傳妓舸匝中流 羣臣相慶嘉魚樂 共哂橫汾歌吹秋

碧淀紅涔崿嶂間 淙嵌洑岨洊成灣 琪樹琁娟花未落 銀芝窋䆛露初還 八風行殿開仙牓 七景飛輿下石關 張蔦席雲平圃讌 焜煌金記蘊名山

六龍驤首曉駸駸 七聖陪軒集潁陰 千丈松蘿交翠幕 一丘山水當鳴琴 青鳥白雲王母使 垂藤斷葛野人心 山中日暮幽巖下 泠然香吹落花深

雲車遙裔三珠樹 帳殿交陰八桂叢 磵險泉聲疑度雨 川平橋勢若晴虹 叔夜彈琴歌白雪 孫登長嘯韻清風 即此陪歡遊閬苑 無勞辛苦向崆峒

玉洞幽尋更是天 朱霞綠景鎮韶年 飛花藉藉迷行路 囀鳥遙遙作管弦 霧隱長林成翠幄 風吹細雨即虹泉 此中碧酒恆參聖 浪道崑山別有仙

山中別有神仙地 屈曲幽深碧澗垂 巖前暫駐黃金輦 席上還飛白玉巵 遠近風泉俱合雜 高低雲石共參差 林壑偏能留睿賞 長天莫遽下丹曦

九旗雲布臨嵩室 萬騎星陳集潁川 瑞液含滋登禹膳 飛流薦響入虞弦 山扉野徑朝花積 帳殿帷宮夏葉連 微臣獻壽迎千壽 願奉堯年倚萬年

梓澤年光往復來 杜霸遊人去不迴 若非載筆登麟閣 定是吹簫伴鳳臺 路傍桃李花猶嫩 波上芙蕖葉未開 分明寄語長安道 莫教留滯洛陽才

憶昔江南年盛時 平生怨在長洲曲 冠蓋星繁江水上 衝風摽落洞庭淥 落花兩袖紅紛紛 朝霞高閣洗晴雲 誰言此處嬋娟子 珠玉爲心以奉君

清洛浮橋南渡頭 天晶萬里散華洲 晴看石瀨光無數 曉入寒潭浸不流 微雲一點曙煙起 南陌憧憧遍行子 欲將此意與君論 復道秦關尚千里

去年六月西河西 今年六月北河北 沙場磧路何爲爾 重氣輕生知許國 人生在世能幾時 壯年征戰髪如絲 會待安邊報明主 作頌封山也未遲

別館芳菲上苑東 飛花澹蕩御筵紅 城臨渭水天河靜 闕對南山雨露通 繞殿流鶯凡幾樹 當蹊亂蝶許多叢 春園既醉心和樂 共識皇恩造化同

靈池月滿直城隈 黻帳天臨御路開 東沼初陽疑吐出 南山曉翠若浮來 魚龍百戲紛容與 鳧鷁雙舟較泝洄 願似金隄青草馥 長承瑤水白雲杯

禁林豔裔發青陽 春望逍遙出畫堂 雨洗亭臯千畝綠 風吹梅李一園香 鶴飛不去隨青管 魚躍翻來入綵航 睿賞歡承天保定 遒文更覩日重光

溫泉啓蟄氣氛氳 渭浦歸鴻日數羣 騎仗聯聯環北極 鳴笳步步引南熏 松間彩殿籠佳氣 山上朱旗繞瑞雲 不知遠夢華胥國 何如親奉帝堯君

鳳皇樓下對天泉 鸚鵡洲中匝管弦 舊識平陽佳麗地 今逢上巳盛明年 舟將水動千尋日 幕共林橫兩岸煙 不降玉人觀禊飲 誰令醉舞拂賓筵

三陽麗景早芳辰 四序嘉園物候新 梅花百般障行路 垂柳千條暗迴津 鳥驚直爲飛風葉 魚躍都由怯岸人 唯願聖主南山壽 何愁不賞萬年春

金天誕聖千秋節 玉醴還分萬壽觴 試聽紫騮歌樂府 何如騄驥舞華岡 連鶱勢出魚龍變 躞蹀驕生鳥獸行 歲歲相傳指樹日 翩翩來伴慶雲翔

聖皇至德與天齊 天馬來儀自海西 腕足徐行拜兩膝 繁驕不進踏千蹄 髬髵奮鬣時蹲踏 鼓怒驤身忽上躋 更有銜杯終宴曲 垂頭掉尾醉如泥

遠聽明君愛逸才 玉鞭金翅引龍媒 不因茲白人間有 定是飛黃天上來 影弄日華相照耀 噴含雲色且裴徊 莫言闕下桃花舞 別有河中蘭葉開

江上春來早可觀 巧將春物妬餘寒 水苔共繞留烏石 花鳥爭開鬬鴨欄 佩勝芳辰日漸暖 然燈美夜月初圓 意隨北雁雲飛去 直待南州蕙草殘

空山寂歷道心生 虛谷迢遙野鳥聲 禪室從來塵外賞 香臺豈是世中情 雲間東嶺千尋出 樹裏南湖一片明 若使巢由知此意 不將蘿薜易簪纓

去歲荆南梅似雪 今年薊北雪如梅 共知人事何常定 且喜年華去復來 邊鎮戍歌連夜動 京城燎火徹明開 遙遙西向長安日 願上南山壽一杯

主第巖扃架鵲橋 天門閶闔降鸞鑣 歷亂旌旗轉雲樹 參差臺榭入煙霄 林間花雜平陽舞 谷裏鶯和弄玉簫 已陪沁水追歡日 行奉茅山訪道朝

平陽館外有仙家 沁水園中好物華 地出東郊迴日御 城臨南斗度雲車 風泉韻繞幽林竹 雨霰光搖雜樹花 已慶時來千億壽 還言日暮九重賒

神池泛濫水盈科 仙蹕紆徐步輦過 縱棹洄沿萍溜合 開軒眺賞麥風和 潭魚在藻供遊詠 谷鳥含櫻入賦歌 寄語乘槎溟海客 回頭來此問天河

金輿玉輦背三條 水閣山樓望九霄 野外初迷七聖道 河邊忽覩二靈橋 懸冰滴滴依虬箭 清吹泠泠雜鳳簫 回晚平陽歌舞合 前溪更轉木蘭橈

東城結宇敞千尋 北闕迴輿具四臨 麗日祥煙承罕畢 輕荑弱草藉衣簪 秦商重沓雲巖近 河渭縈紆霧壑深 謬接鵷鴻陪賞樂 還欣魚鳥遂飛沈

詰旦行春上苑中 憑高却下大明宮 千年執象寰瀛泰 七日爲人慶賞隆 鐵鳳曾鶱搖瑞雪 銅烏細轉入祥風 此時朝野歡無算 此歲雲天樂未窮

星分邑里四人居 水洊源流萬頃餘 魏國君王稱象處 晉家蕃邸化龍初 青蒲暫似遊梁馬 綠藻還疑宴鎬魚 自有神靈滋液地 年年雲物史官書

天遊龍輦駐城闉 上苑遲光晚更新 瑤臺半入黃山路 玉檻傍臨玄霸津 梅香欲待歌前落 蘭氣先過酒上春 幸預柏臺稱獻壽 願陪千畝及農晨

皇女璚臺天漢潯 星橋月宇構山林 飛蘿半拂銀題影 瀑布環流玉砌陰 菊浦香隨鸚鵡泛 簫樓韻逐鳳凰吟 瑤池駐蹕恩方久 璧月無文興轉深

和風助律應韶年 清蹕乘高入望僊 花笑鶯歌迎帝輦 雲披日霽俯皇川 南山近壓仙樓上 北斗平臨御扆前 一奉恩榮同鎬宴 空知率舞聽薰弦

銀牓重樓出霧開 金輿步輦向天來 泉聲迥入吹簫曲 山勢遙臨獻壽杯 帝女含笑流飛電 乾文動色象昭回 誠願北極拱堯日 微臣抃舞詠康哉

九春風景足林泉 四面雲霞敞御筵 花鏤黃山繡作苑 草圖玄灞錦爲川 飛觴競醉心迴日 走馬爭先眼著鞭 喜奉仙遊歸路遠 直言行樂不言旋

主家園囿極新規 帝郊遊豫奉天儀 歡宴瑤臺鎬京集 賞賜銅山蜀道移 曲閣交映金精板 飛花亂下珊瑚枝 借問今朝八龍駕 何如昔日望仙池

玄籥飛灰出洞房 青郊迎氣肇初陽 仙輿暫下宜春苑 御醴行開薦壽觴 映水輕苔猶隱綠 緣堤弱柳未舒黃 唯有裁花飾簪鬢 恆隨聖藻狎年光

綵仗琱輿俯碧潯 行春御氣發皇心 搖風細柳縈馳道 映日輕花出禁林 遍野園亭開帟幕 連堤草樹狎衣簪 謬參西掖霑堯酒 願沐南薰解舜琴

日宇千門平旦開 天容萬象列昭回 三陽候節金爲勝 百福迎祥玉作杯 就暖風光偏著柳 辭寒雪影半藏梅 何幸得參詞賦職 自憐終乏馬卿才

主家臺沼勝平陽 帝幸歡娛樂未央 掩映琱窗交極浦 參差繡戶繞迴塘 泉聲百處傳歌曲 樹影千重對舞行 聖酒一霑何以報 唯欣頌德奉時康

縹緲青蟲脫殼微 不堪煙重雨霏霏 一枝穠豔留教住 幾處春風借與飛 防患每憂雞雀口 憐香偏遶綺羅衣 無情豈解關魂夢 莫信莊周說是非

拂綠穿紅麗日長 一生心事住春光 最嫌神女來行雨 愛伴西施去採香 風定只應攢蘂粉 夜寒長是宿花房 鳴蟬性分殊迂闊 空解三秋噪夕陽

寶器一泓銀漢水 錦鱗纔動即先知 似涵明月波寧隔 欲上輕冰律未移 薄霧罩來分咫尺 碧綃籠處較毫釐 文翁未得沈香餌 擬置金盤召左慈

寶持多用繡爲囊 雙日交加兩鬢霜 金匣掠平花翡翠 綠窗裁破錦鴛鴦 初栽連理枝猶短 誤綰同心帶不長 欲製緼袍先把看 質非紈綺愧銛鋩

文采鴛鴦罷合歡 細柔輕綴好魚牋 一牀明月蓋歸夢 數尺白雲籠冷眠 披對勁風溫勝酒 擁聽寒風暖于綿 赤眉豪客見皆笑 却問儒生直幾錢

幾笑文園四壁空 避寒深入剡藤中 誤懸謝守澄江練 自宿嫦娥白兔宮 幾疊玉山開洞壑 半巖春霧結房櫳 針羅截錦饒君侈 爭及蒙茸煖避風

捩翠融青瑞色新 陶成先得貢吾君 功剜明月染春水 輕旋薄冰盛綠雲 古鏡破苔當席上 嫩荷涵露別江濆 中山竹葉醅初發 多病那堪中十分

筇竹岩邊剔翠苔 錦江波冷洗瓊瑰 纍纍節轉蒼龍骨 寸寸珠聯巨蚌胎 須向廣場驅駔駿 莫從閑處撻駑駘 寧同晉帝環營日 拋賺中途後騎來

素節輕盈珠影勻 何人巧思間成文 閑垂別殿風應度 半掩行宮麝欲薰 繡戶遠籠寒焰重 玉樓高挂曙光分 無情幾恨黃昏月 纔到如鉤便墮雲

分影由來恨不同 綠窗孤館兩何窮 熒煌短焰長疑暗 零落殘花旋委空 幾處隔簾愁夜雨 誰家當戶怯秋風 莫言明滅無多事 曾比人生一世中

爲發涼飆滿玉堂 每親襟袖便難忘 霜濃雪暗知何在 道契時來忽自揚 曾伴一樽臨小檻 幾遮殘日過回廊 漢宮如有秋風起 誰信班姬淚數行

秦代將軍欲建功 截龍搜兔助英雄 用多誰念毛皆拔 拋却更嫌心不中 史氏只應歸道直 江淹何獨偶靈通 班超握管不成事 投擲翻從萬里戎

君子三歸擅一名 秋毫雖細握非輕 軍書羽檄教誰錄 帝命王言待我成 勢健豈饒淝水陣 鋒銛還學歷山耕 毛乾時有何人潤 盡把燒焚恨始平

多蓄多藏豈足論 有誰還議濟王孫 能於禍處翻爲福 解向讐家買得恩 幾怪鄧通難免餓 須知夷甫不曾言 朝爭暮競歸何處 盡入權門與倖門

鶴綾三尺曉霞濃 送與東家二八容 羅帶繡裙輕好繫 藕絲紅縷細初縫 別來拭淚遮桃臉 行去包香墜粉胸 無事把將纏皓腕 爲君池上折芙蓉

濃染紅桃二月花 只宜神筆縱龍蛇 淺澄秋水看雲母 碎擘輕苔間粉霞 寫賦好追陳后寵 題詩堪送竇滔家 使君即入金鑾殿 夜直無非草白麻

漠漠金條引線微 年年先翠報春歸 解籠飛靄延芳景 不逐亂花飄夕暉 啼鳥噪蟬堪悵望 舞煙搖水自因依 五株名顯陶家後 見說辭榮種者稀

夜長偏覺漏聲遲 往往隨歌慘翠眉 黃葉落催砧杵日 子規啼破夢魂時 明妃去泣千行淚 蔡琰歸梳兩鬢絲 四皓入山招不得 無家歸客最堪欺

廢苑荒堦伴綠苔 恩疎長信恨難開 姑蘇麋鹿食思食 楚澤王孫來不來 色嫩似將藍汁染 葉齊如把翦刀裁 燕昭沒後多卿士 千載流芳郭隗臺

月墜西樓夜影空 透簾穿幕達房櫳 流光堪在珠璣列 爲火不生榆柳中 一一照通黃卷字 輕輕化出綠蕪叢 欲知應候何時節 六月初迎大暑風

火性何如水性柔 西來東出幾時休 莫言通海能通漢 雖解浮舟也覆舟 湘浦暮沈堯女怨 汾河秋泛漢皇愁 洪波激湍歸何處 二月桃花滿眼流

印留麋鹿野禽蹤 岩壁漁磯幾處逢 金谷曉凝花影重 章華春映柳陰濃 石橋羽客遺前迹 陳閣才人沒舊容 歸去掃除階砌下 蘚痕殘綠一重重

水盡銅龍滴漸微 景陽鍾動夢魂飛 潼關雞唱促歸騎 金殿燭殘求御衣 窗下寒機猶自織 梁間棲燕欲雙飛 羲和晴聳扶桑轡 借與寰瀛看早暉

酒盡歌終問後期 泛萍浮梗不勝悲 東門匹馬夜歸處 南浦片帆飛去時 賦罷江淹吟更苦 詩成蘇武思何遲 可憐范陸分襟後 空折梅花寄所思

日墜虞淵燭影開 沈沈煙霧壓浮埃 剡川雪滿子猷去 漢殿月生王母來 簷挂蛛絲應漸織 風吹螢火不成灰 愁人莫道何時旦 自有鐘鳴漏滴催

引電隨龍密又輕 酒桮閑噀得嘉名 千山草木如雲暗 陸地波瀾接海平 灑竹幾添春睡重 滴簷偏遣夜愁生 陰妖冷孽成何怪 敢蔽高天日月明

爲實隨流瑞色新 泛風縈草護遊鱗 密行碧水澄涵月 澁滯輕橈去採蘋 比物何名腰下劍 無根堪並鏡中身 平湖春渚知何限 撥破閑投獨繭綸

事與時違不自由 如燒如刺寸心頭 烏江項籍忍歸去 雁塞李陵長繫留 燕國飛霜將破夏 漢宮紈扇豈禁秋 須知入骨難銷處 莫比人間取次愁

行如兄弟影連空 春去秋來燕不同 紫塞別當秋露白 碧山飛入暮霞紅 宣王德美周詩內 蘇武書傳漢苑中 況解銜蘆避弓箭 一聲歸唳楚天風

閬苑瑤臺歲月長 一歸華表好增傷 新聲乍警初零露 折羽閑飛幾片霜 要伴神仙歸碧落 豈隨龜雁住方塘 三山頂上無人處 瓊樹堪巢不死鄉

神化難源瑞即開 雕陵毛羽出塵埃 香閨報喜行人至 碧漢填河織女回 明月解隨烏繞樹 青銅寧愧雀爲臺 瓊枝翠葉庭前植 從待翩翩去又來

應節誰窮造化端 菊黃豺祭問應難 紅窗透出鴛衾冷 白草飛時雁塞寒 露結芝蘭瓊屑厚 日乾葵藿粉痕殘 世間無比催搖落 松竹何人肯更看

城上寒來思莫窮 土囊萍末兩難同 飄成遠浪江湖際 吹起暮塵京洛中 飛雪蕭條殘臘節 落花狼藉古行宮 春能和煦秋搖落 生殺還同造化功

豈勞孤棹送行舟 輕過天涯勢未休 斷岸曉看殘月挂 遠灣寒背夕陽收 川平直可追飛箭 風健還能泝急流 幸遇濟川恩不淺 北溟東海更何愁

月落燈前閉北堂 神魂交入杳冥鄉 文通毫管醒來異 武帝蘅蕪覺後香 傅說已徴賢可輔 周公不見恨何長 生松十八年方應 通塞人間豈合忙

紫氣天元出故關 大明先照九垓間 鰲山海上秦娥去 鱸鱠江邊齊掾還 青帝郊坰平似砥 主人階級峻如山 蟠桃樹在煙濤水 解凍風高未得攀

密雲郊外已回秋 日下崦嵫景懶收 秦帝城高堅似鐵 李斯書上曲如鉤 寧惟東岳凌天秀 更有長庚瞰曙流 見說山傍偏出將 犬戎降盡復何愁

罩罩嘉魚憶此方 送君前浦恨難量 火山遠照蒼梧郡 銅柱高標碧海鄉 陸賈幾時來越島 三閭何日濯滄浪 鍾儀冠帶歸心阻 蝴蝶飛園萬草芳

漠漠沈沈向夕暉 蒼梧巫峽兩相依 天心白日休空蔽 海上故山應自歸 似蓋好臨千乘載 如羅堪翦六銖衣 爲霖須救蒼生旱 莫向西郊作雨稀

從待銜泥濺客衣 百禽靈性比他稀 何嫌何恨秋須去 無約無期春自歸 鵰鶚不容應不怪 棟梁相庇願相依 吳王宮女嬌相襲 合整雙毛預奮飛

寒鳴寧與衆蟲同 翼鬢緌冠豈道窮 殼蛻已從今日化 聲愁何似去年中 朝催籬菊花開露 暮促庭槐葉墜風 從此最能驚賦客 計居何處轉飛蓬

鶴鳴先警雁來天 洗竹沾花處處鮮 散綵幾當蟬飲際 凝光宜對蚌胎前 朝垂苑草煙猶重 夜滴宮槐月正圓 怵惕與霜同降日 蘋蘩思薦獨淒然

天際何人濯錦歸 偏宜殘照與晨暉 流爲洞府千年酒 化作靈山幾襲衣 野燒燄連殊赫奕 愁雲陰隔乍依稀 勞生願學長生術 飡盡紅桃上漢飛

濯秀盤根在碧流 紫茵含露向晴抽 編爲細履隨君步 織作輕帆送客愁 疎葉稍爲投餌釣 密叢還礙採蓮舟 鴛鴦鸂鶒多情甚 日日雙雙遶傍游

非鑿非疏出洞門 源深流嶮合還分 高成瀑布漱逋客 清入御溝朝聖君 迸滴幾山穿破石 迅飛層嶠噴開雲 舊齋一帶連松竹 明月窗前枕上聞

燎野焚林見所從 惹空橫水展形容 能滋甘雨隨車潤 不並行雲逐夢蹤 晴鳥迴籠嘉樹薄 春亭嬌幕好花濃 有時片片風吹去 海碧山清過幾重

不管人間是與非 白雲流水自相依 一瓢挂樹傲時代 五柳種門吟落暉 江上翠娥遺佩去 岸邊紅袖采蓮歸 客星辭得漢光武 却坐東江舊蘚磯

雙競龍舟疾似風 一星毬子兩明同 平吳破蜀三除裏 滅楚圖秦百戰中 春近杜鵑啼不斷 寒催歸雁去何窮 兵還失路旌旗亂 驚起紅塵似轉蓬

發事牽情不自繇 偶然惆悵即難收 已聞抱玉沾衣濕 見說迷途滿目流 滴盡綺筵紅燭暗 墜殘妝閣曉花羞 世間何處偏留得 萬點分明湘水頭

碧落誰分造化權 結霜凝雪作嬋娟 寒蟬若不開三穴 狡兔何從上九天 莫見團圓明處遠 須看灣曲鑒時偏 郄詵樹老堯蓂換 惆悵今年似去年

灑灑灘聲晚霽時 客亭風袖半披垂 野雲行止誰相待 明月襟懷祗自知 無伴偶吟溪上路 有花偷笑臘前枝 牽情景物潛惆悵 忽似傷春遠別離

漢家賢相重英奇 蟠木何材也見知 不意雲霄能自致 空驚鵷鷺忽相隨 臘雪初明柏子殿 春光欲上萬年枝 獨慚皇鑒明如日 未厭春光向玉墀

山寺取涼當夏夜 共僧蹲坐石堦前 兩三條電欲爲雨 七八箇星猶在天 衣汗稍停牀上扇 茶香時撥澗中泉 通宵聽論蓮華義 不藉松窗一覺眠

浮世浮華一斷空 偶拋煩惱到蓮宮 高僧解語牙無水 老鶴能飛骨有風 野色吟餘生竹外 山陰坐久入池中 禪師莫問求名苦 滋味過於食蓼蟲

正當天下待雍熙 丹詔徴來早爲遲 倚馬才高猶愛藝 問牛心在肯容私 吏開黃閣排班處 民擁青門看入時 却笑郡人留不得 感恩唯擬立生祠

軍門半掩槐花宅 每過猶聞哭臨聲 北固暴亡兼在路 東都權葬未歸塋 漸窮老僕慵看馬 著慘佳人暗理箏 詩侶酒徒消散盡 一場春夢越王城

滿合虛紅怕動搖 尚書知重賜櫻桃 揉藍尚帶新鮮葉 潑血猶殘舊折條 萬顆真珠輕觸破 一團甘露軟含消 春來老病尤珍荷 併食中腸似火燒

潔白孤高生不同 頂絲清軟冷搖風 窺魚翹立荷香裏 慕侶低翻柳影中 幾日下巢辭紫閣 多時凝目向晴空 摩霄志在潛修羽 會接鑾凰別葦叢

行行血淚灑塵襟 事逐東流渭水深 秋跨蹇驢風尚緊 靜投孤店日初沈 一枝猶挂東堂夢 千里空馳北巷心 明月悲歌又前去 滿城煙樹噪春禽

高僧不負雪峰期 却伴青霞入翠微 百葉巖前霜欲降 九枝松上鶴初歸 風生碧澗魚龍躍 威振金樓燕雀飛 想得白蓮花上月 滿山猶帶舊光輝

憶歸休上越王臺 歸思臨高不易裁 爲客正當無鴈處 故園誰道有書來 城頭早角吹霜盡 郭裏殘潮蕩月回 心似百花開未得 年年爭發被春催

竹林啼鳥不知休 羅列飛橋水亂流 觸散柳絲回玉勒 約開蓮葉上蘭舟 酒邊舊侶真何遜 雲裏新聲是莫愁 若值主人嫌晝短 應陪秉燭夜深遊

門繫釣舟雲滿岸 借君幽致坐移旬 湖村夜呌白蕪鴈 菱市曉喧深浦人 遠水日邊重作雪 寒林燒後別生春 不辭更住醒還醉 太一東峰歸夢頻

寒節鍾陵香騎隨 同年相命楚江湄 雲間影過鞦韆女 地上聲喧蹴踘兒 何處寄烟歸草色 誰家送火在花枝 銀瓶冷酒皆傾盡 半臥垂楊自不知

千門庭燎照樓臺 總爲年光急急催 半夜臘因風卷去 五更春被角吹來 寧無好鳥思花發 應有遊魚待凍開 不是多歧漸平穩 誰能呼酒祝昭回

牛女相期七夕秋 相逢俱喜鵲橫流 彤雲縹緲廻金輅 明月嬋娟掛玉鉤 燕羽幾曾添別恨 花容終不更含羞 更殘便是分襟處 曉箭東來射翠樓

海上亭臺山下烟 買時幽邃不爭錢 莫言白日催華髮 自有丹砂駐少年 漁釣未歸深竹裏 琴壺猶戀落花邊 可中更踐無人境 知是羅浮第幾天

萬仞得名云瀑布 遠看如織掛天台 休疑寶尺難量度 直恐金刀易剪裁 噴向林梢成夏雪 傾來石上作春雷 欲知便是銀河水 墮落人間合却廻

未識佳人尋桂水 水雲先解傍壺觴 笋林次第添斑竹 雛鳥參差護錦囊 乳洞此時連越井 石樓何日到僊鄉 如飛似墮皆青壁 畫手不強元化強

傾騰界漢沃諸蠻 立望何如畫此看 無地不同方覺遠 共天無別始知寬 文魮隔霧朝含碧 老蚌凌波夜吐丹 萬狀千形皆得意 長鯨獨自轉身難

東西南北各連空 波上唯留小朵峰 長與岳陽翻鼓角 不離雲夢轉魚龍 吸廻日月過千頃 鋪盡星河剩一重 直到劫餘還作陸 是時應有羽人逢

七千七百七十丈 丈丈藤蘿勢入天 未必展來空似翅 不妨開去也成蓮 月將河漢分巖轉 僧與龍蛇共窟眠 直是畫工須閣筆 況無名畫可流傳

巫山蒼翠峽通津 下有仙宮楚女真 不逐彩雲歸碧落 却爲暮雨撲行人 年年舊事音容在 日日誰家夢想頻 應是荆山留不住 至今猶得覩芳塵

包含教化剩搜羅 句出東甌奈峭何 世路不妨平處少 才人唯是屈聲多 雲來島上便幽石 月到湖心忌白波 後輩難爲措機杼 先生織字得龍梭

秪擬應星眠越絕 唯將麗什當高勳 磨礱清濁人難會 織絡虛無帝亦聞 鳥道未知山足雨 漁家已沒鏡中雲 他時莫爲三徴起 門外沙鷗解笑君

萬卷書邊人半白 再來惟恐降玄纁 性靈比鶴爭多少 氣力登山較幾分 吟鬢漸無前度漆 寢衣猶有昨宵雲 將知谷口耕烟者 低視齊梁楚趙君

百花成實未成歸 未必歸心與志違 但有壺觴資逸詠 盡交風景入清機 半川陰霧藏高木 一道晴蜺雜落暉 遊子馬前芳草合 鷓鴣啼歇又南飛

勝異恣遊應未遍 路岐猶去幾時還 浪花湖闊虹蜺斷 柳線村深鳥雀閑 千室綺羅浮畫檝 兩州絲竹會茶山 眼前便是神僊事 何必須言洞府間

背顧秦城在何處 圖書作伴過湘東 神鵶亂噪黃陵近 候鴈斜沈夢澤空 打槳天連晴水白 燒田雲隔夜山紅 也知漸老巖棲穩 爭奈文闈有至公

常寂常居常寂裏 年年月月是空空 堦前未放巖根斷 屋下長教海眼通 本爲入來尋佛窟 不期行處踏龍宮 他時憶著堪圖畫 一朵雲山二水中

口宣微密不思議 不是除貪即誡癡 祗待外方緣了日 爭看內殿詔來時 週廻海樹侵階疾 迢遞江潮應井遲 必竟懶過高坐寺 未能全讓法雲師

住山因以福爲庭 便向山中隱姓名 閬苑駕將雕羽去 洞天贏得綠毛生 日邊腸胃餐霞火 月裏肌膚飲露英 顧我從來斷浮濁 擬驅雞犬上三清

活得枯樵耕者知 巡方又欲向天涯 珠穿閩國菩提子 杖把靈峰榔栗枝 春蘚任封降虎石 夜雷從傍養龍池 生緣在地南浮去 自此孤雲不可期

荔枝時節出旌斿 南國名園盡興遊 亂結羅紋照襟袖 別含瓊露爽咽喉 葉中新火欺寒食 樹上丹砂勝錦州 他日爲霖不將去 也須圖畫取風流

秪向砌邊流野水 樽前上下看魚兒 筍蹊已長過人竹 藤徑從添拂面絲 若許白猿垂近戶 即無紅果壓低枝 大才必擬逍遙去 更遣何人佐盛時

良宵公子宴蘭堂 濃麝薰人獸吐香 雲帶金龍銜畫燭 星羅銀鳳瀉瓊漿 滿屏珠樹開春景 一曲歌聲遶翠梁 席上未知簾幕曉 青娥低語指東方

李白雖然成異物 逸名猶與萬方傳 昔朝曾侍玄宗側 大夜應歸賀監邊 山木易高迷故壠 國風長在見遺篇 投金渚畔春楊柳 自此何人繫酒船

要路豪家非往還 巖門先有不曾關 衆心惟恐地無剩 吾意亦憂天惜閑 白練曳泉窗下石 絳羅垂果枕前山 樵夫豈解營生業 貴欲自安麋鹿間

十月荒郊雪氣催 依稀愁色認陽臺 遊秦分繫三條燭 出楚心殊一寸灰 高柳莫遮寒月落 空桑不放夜風廻 如何住在猿聲裏 却被蟬吟引下來

得召丘牆淚却頻 若無公道也無因 門前送勅朱衣吏 席上銜杯碧落人 半夜笙歌教泥月 平明桃杏放燒春 南山雖有歸溪路 爭那酬恩未殺身

角簟工夫已到頭 夏來全占滿牀秋 若言保惜歸華屋 秪合封題寄列侯 學卷曉冰長怕綻 解鋪寒水不教流 蒲桃錦是瀟湘底 曾得王孫價倍酬

細皮重疊織霜紋 滑膩鋪牀勝錦茵 八尺碧天無點翳 一方青玉絕纖塵 蠅行只恐煙黏足 客臥混疑水浸身 五月不教炎氣入 滿堂秋色冷龍鱗

追遊若遇三清樂 行從應妨一日春 石脉水流泉滴沙 鬼燈然點松柏花 鹿眠荒圃寒蕪白 鴉噪殘陽敗葉飛 華嶽影寒清露掌 海門風急白潮頭

初騎竹馬詠芭蕉 嘗忝名卿誦滿朝 五字便容趨絳帳 一枝尋許折丹霄 豈知流落萍蓬遠 不覺推遷歲月遙 國境未安身未立 至今顏巷守簞瓢

凌晨曉鼓奏嘉音 雷擁龍迎出陸沈 金榜高懸當玉闕 錦衣即著到家林 真珠每被塵泥陷 病鶴多遭螻蟻侵 今日始知天有意 還教雪得一生心

林下茅齋已半傾 九華幽逕少人行 不將冠劒爲榮事 只向煙蘿寄此生 松竹漸荒池上色 琴書徒立世間名 白楊風起秋山暮 時復哀猨啼一聲

閑坊宅枕穿宮水 聽水分衾蓋蜀繒 藥杵聲中擣殘夢 茶鐺影裏煮孤燈 刑曹樹蔭千年井 華嶽樓開萬仞冰 詩句變風官漸緊 夜濤舂斷海邊藤

行宮接縣判雲泉 袍色雖青骨且仙 鄠杜憶過梨栗墅 瀟湘曾棹雪霜天 華山僧別留茶鼎 渭水人來鎖釣船 東送西迎終幾考 新詩覓得兩三聯

禪心高臥似疎慵 詩客經過不厭重 藤杖幾攜量磧雪 玉鞭曾把數嵩峰 夜眠古巷當城月 秋直清曹入省鐘 禹鑿故山歸未得 河聲暗老兩三松

老着重袍坐石房 竺經休講白眉長 省衝鼉沒投江島 曾看魚飛倚海檣 曉炙凍盂原日氣 夜挑蓮椀禁燈光 吟詩五嶺尋無可 倏忽如今四十霜

聞說孤窗坐化時 白莎蘿雨滴空池 吟詩堂裏秋關影 禮佛燈前夜照碑 賀雪已成金殿夢 看濤終負石橋期 逢山對月還惆悵 爭得無言似祖師

內殿談經愜帝懷 沃州歸隱計全乖 數條雀尾來南海 一道蟬聲噪御街 石枕紋含山裏葉 銅缾口塞井中柴 因逢夏日西明講 不覺宮人拔鳳釵

積雪峰西遇獎稱 半家寒骨起溝塍 鎮時賢相回人鏡 報德慈親點佛燈 授鉞已聞諸國靜 坐籌重見大河澄 功居第一圖烟閣 依舊終南滿杜陵

拜官門外發輝光 宿衛陰符注幾行 行處近天龍尾滑 獵時陪帝馬鬃香 九城王氣生旗隊 萬里寒風入箭瘡 從此浩然聲價歇 武中還有李襄陽

海濤痕滿舊征衣 長憶初程宿翠微 竹裏橋鳴知馬過 塔中燈露見鴻飛 眉毫別後應盈尺 嵒木居來定幾圍 他日願師容一榻 煎茶埽地學忘機

風吹燒燼雜汀沙 還似青溪舊寄家 入戶竹生牀下葉 隔窗蓮謝鏡中花 苔房毳客論三學 雪嶺巢禽看兩衙 銷得人間無限事 江亭月白誦南華

浴馬池西一帶泉 開門景物似樊川 朱衣暎水人歸縣 白羽遺泥鶴上天 索米夜燒風折木 無車春養雪藏鞭 縉紳處士知章句 忍使孤窗枕淚眠

病居廢廟冷吟煙 無力爭飛類病蟬 槐省老郎蒙主棄 月陂孤客望誰憐 稅房兼得調猿石 租地仍分浴鶴泉 處世堪驚又堪媿 一坡山色不論錢

雲鬟早歲斷金刀 戒律曾持五百條 臺上燈紅蓮葉密 眉間毫白黛痕銷 繡成佛國銀爲地 畫出王城雪覆橋 清淨高樓松檜寺 世雄翻媿自低腰

西風吹雨葉還飄 憶我同袍隔海濤 江塔眺山青入佛 邊城履雪白連鵰 身離世界歸天竺 影挂虛空度石橋 應念無成獨流轉 嬾磨銅片鬢毛焦

徐生何代降坤維 曾伴園公採紫芝 瓦礫變黃憂世換 髭鬚放白怕人疑 山房古竹麄於樹 海島靈童壽等龜 知歎有唐三百載 光陰未抵一先棊

新秋日後曬書天 白日當松影却圓 五字句求方寸佛 一條街擘兩行蟬 不曾著事於機內 長合教山在眼前 花落儔公房外石 調猿弄虎歎無緣

碧山長凍地長秋 日夕泉源聒華州 萬戶煙侵關令宅 四時雲在使君樓 風驅雷電臨河震 鶴引神仙出月遊 峰頂高眠靈藥熟 自無霜雪上人頭

竺廟鄰鐘震曉鴉 春陰蓋石似仙家 蘭臺架列排書目 顧渚香浮瀹茗花 膠溜石松粘鶴氅 泉離冰井熨僧牙 功成名著扁舟去 愁覩前題罩碧紗

楓猿嶠角別多時 二教兼修內學師 藥樹影中頻綴偈 蓮峰朵下幾窺棊 遊歸筍長齊童子 病起巢成露鶴兒 詔落五天開夏講 兩街人競禮長眉

幾年乘興住南吳 狂醉蘭舟夜落湖 別後鶴毛描轉細 近來牛角飲還麄 同餐夏果山何處 共釣秋濤石在無 關下相逢怪予老 篇章役思繞寰區

萬古瀟湘波上雲 化爲流血杜鵑身 長疑啄破青山色 秪恐啼穿白日輪 花落玄宗迴蜀道 雨收工部宿江津 聲聲猶得到君耳 不見千秋一甑塵

舊山歸隱浪搖青 綠鬢山童一帙經 詩帖布帆猿鳥看 藥煎金鼎鬼神聽 洞深頭上聆仙語 船靜鼻中聞海腥 此處先生應不住 吾君南望漫勞形

秋思枕月臥瀟湘 寄宿慈恩竹裏房 性急却於棊上慢 身閑未免藥中忙 休拋手網驚龍睡 曾挂頭巾拂鳥行 聞說石門君舊隱 寒峰濺瀑壞書堂

家住涪江漢語嬌 一聲歌戛玉樓簫 睡融春日柔金縷 妝發秋霞戰翠翹 兩臉酒醺紅杏妬 半胸酥嫩白雲饒 若能攜手隨仙令 皎皎銀河渡鵲橋

出剡篇章入洛文 無人細讀歎俱焚 莫辭秉笏隨紅斾 便好攜家住白雲 過水象浮蠻境見 隔江猿呌漢州聞 高談闊略陳從事 盟誓邊庭壯我軍

瘦纏金鎖惹朱樓 一別巫山樹幾秋 寒想蜀門清露滴 暖懷湘岸白雲流 罷拋簷果沉僧井 休拗崖冰濺客舟 啼過三聲應有淚 畫堂深不徹王侯

蹇驢秋斃瘞荒田 忍把敲吟舊竹鞭 三尺焦桐背殘月 一條藜杖卓寒煙 通吳白浪寬圍果 倚蜀青山峭入天 如畫海門搘肘望 阿誰家賣釣魚船

帶風棊閣竹相敲 局瑩無塵拂樹梢 日到長天征未斷 鐘來嶽頂劫須拋 挑燈雪客棲寒店 供茗溪僧爇廢巢 因悟修身試貪教 不須焚火向三茅

桂枝博得鳳棲枝 歡覲家僮舞翠微 僧向瀑泉聲裏賀 鳥穿仙掌指間飛 休停硯筆吟荒廟 永別燈籠赴鎖闈 騷雅近來頹喪甚 送君傍覺有光輝

寺門和鶴倚香杉 月吐秋光到思嚵 將法傳來穿泱漭 把詩吟去入嵌巖 糢糊書卷煙嵐滴 狼籍衣裳瀑布緘 不斷清風牙底嚼 無因內殿得名銜

油幢影裏拜清風 十里貔貅一片雄 三印鎖開霜滿地 四門關定月當空 泉浮山葉人家過 詔惹罏香鳥道通 新起畫樓攜客上 絃歌筵內海榴紅

松持節操溪澄性 一炷煙嵐壓寺隅 翡翠鳥飛人不見 琉璃缾貯水疑無 夜聞子落真山雨 曉汲波圓入畫圖 塵擁蜀城抽鎖後 此中猶夢在江湖

宅上愁雲吹不散 桂林詩骨葬雲根 滿樓山色供鄰里 一洞松聲付子孫 甘露施衣封淚點 秘書取集印苔痕 吟魂醉魄歸何處 御水嗚嗚夜遶門

高門寒沼水連雲 鷺識朱衣傍主人 地肺半邊晴帶雪 天街一面靜無塵 朝迴座客酬琴價 衙退留僧寫鶴真 從此幾遷爲計相 蓬萊三刻奏東巡

官亭池碧海榴殷 遙想清才倚畫欄 柳絮漲天籠地暖 角聲經雨透雲寒 曉侵台座香煙濕 夜草軍書蠟炬乾 爲話門人吟太苦 風摧蘭秀一枝殘

兒孫閑弄雪霜髯 浪颭南山影入簷 臥穩篷舟龜作枕 病來茅舍網爲簾 值春游子憐蓴滑 通蜀行人說鱠甜 數尺寒絲一竿竹 豈知浮世有猜嫌

人言紫綬有光輝 不二心觀似草衣 塵劫自營還自壞 禪門無住亦無歸 松根穴蟻通山遠 塔頂巢禽見海微 每話南遊偏起念 五峰波上入船扉

蟋蟀燈前話舊遊 師經幾夏我經秋 金陵市合月光裏 甘露門開峰朵頭 晴眺遠帆飛入海 夜禪陰火吐當樓 相看未得東歸去 滿壁寒濤瀉白鷗

清秋看長鷺雛成 說向湘僧亦動情 節屋折將松上影 印龕移鎖月中聲 野人陪賞增詩價 太尉因居著谷名 閑想此中遺勝事 宿齋吟遶鳳池行

客臥涪江蘸月廳 知音喚起進趨生 寒梅折後方離蜀 臘月圓前未到京 風卷壞亭羸僕病 雪糊危棧蹇驢行 文昌一試應關分 豈校褒斜兩日程

紅蠟香煙撲畫楹 梅花落盡庾樓清 光輝圓魄銜山冷 彩鏤方牙着腕輕 寶帖牽來獅子鎮 金盆引出鳳凰傾 微黃喜兆莊周夢 六赤重新擲印成

鶴外唐來有謫星 長江東注冷滄溟 境搜松雪仙人島 吟歇林泉主簿廳 片月已能臨榜黑 遙天何益抱墳青 年年誰不登高第 未勝騎驢入畫屏

數里緣山不厭難 爲尋真訣問黃冠 苔鋪翠點仙橋滑 松織香梢古道寒 晝傍綠畦薅嫩玉 夜開紅竈撚新丹 鐘聲已斷泉聲在 風動茅花月滿壇

休將如意辯真空 吹盡天花任曉風 共看玉蟾三皎潔 獨懸金錫一玲瓏 巖間松桂秋煙白 江上樓臺晚日紅 依舊曹溪念經處 野泉聲在草堂東

寓居無不在天涯 莫恨秦關道路賒 繚繞城邊山是蜀 彎環門外水名巴 黃頭卷席賓初散 白鼻嘶風日欲斜 何處一聲金磬發 古松南畔有僧家

銅梁劍閣幾區區 十上探珠不見珠 卞玉影沈沙草闇 驊騮聲斷隴城孤 入關詞客秋懷友 出戶孀妻曉望夫 吳水楚山千萬里 旅魂歸到故鄉無

尋得仙家不姓梅 馬嘶人語出塵埃 竹和庭上春煙動 花帶溪頭曉露開 繞岸白雲終日在 傍松黃鶴有時來 何年亦作圍碁伴 一到松間醉一回

曾聞半偈雪山中 貝葉飜時理盡通 般若恆添持戒力 落叉誰算念經功 雲間曉月應難染 海上虛舟自信風 長說滿庭花色好 一枝紅是一枝空

紅藤一柱腳常輕 日日緣溪入谷行 山下有家身未老 竈前無火藥初成 經秋少見閑人說 帶雨多聞野鶴鳴 知到蓬萊難再訪 問何方法得長生

妝成皓腕洗凝脂 背接紅巾掬水時 薄霧袖中拈玉斝 斜陽屏上撚青絲 喚人急拍臨前檻 摘杏高揎近曲池 好是琵琶弦畔見 細圓無節玉參差

撚玉搓瓊軟復圓 綠窗誰見上琴弦 慢籠彩筆閑書字 斜指瑤階笑打錢 爐面試香添麝炷 舌頭輕點貼金鈿 象床珍簟宮棊處 拈定文楸占角邊

魚鑰獸環斜掩門 萋萋芳草憶王孫 醉凭青瑣窺韓壽 閑擲金梭惱謝鯤 不夜珠光連玉匣 辟寒釵影落瑤尊 欲知腸斷相思處 役盡江淹別後魂

仄徑傾崖不可通 湖嵐林靄共溟濛 九溪瀑影飛花外 萬樹春聲細雨中 覆石雲閑丹竈冷 採芝人去洞門空 我來不乞邯鄲夢 取醉聊乘鄭國風

畫破青山路一條 走鞭飛蓋去何遙 礙天巖樹春先冷 鎖院溪雲晝不銷 霅上茗芽因客煮 海南沈屑爲齋燒 誰能學得空門士 冷却心灰守寂寥

軺車故國世應稀 昔日書堂二紀歸 手植松筠同茂盛 身榮金紫倍光輝 入門鄰里喧迎接 列坐兒童見等威 却對芸窗勤苦處 舉頭全是錦爲衣

何代提戈去不還 獨留形影白雲間 肌膚銷盡雪霜色 羅綺點成苔蘚斑 江燕不能傳遠信 野花空解妬愁顏 近來豈少征人婦 笑採蘼蕪上北山

此禽輕巧少同倫 我聽長疑舌滿身 星未沒河先報曉 柳猶黏雪便迎春 頻嫌海燕巢難定 却訝林鶯語不真 莫倚春風便多事 玉樓還有晏眠人

江頭朱紱間青衿 豈是仙舟不可尋 誰敢強登徐稚榻 自憐還學謝安吟 月凝蘭櫂輕風起 妓勸金罍盡醉斟 剪盡蠟紅人未覺 歸時城郭曉煙深

十年耕釣水雲間 住僻家貧少往還 一徑綠苔凝曉露 滿頭白髮對青山 野僧採藥來醫病 樵客攜觴爲解顏 空戀舊時恩獎地 無因匍匐出柴關

綵翠仙衣紅玉膚 輕盈年在破瓜初 霞杯醉勸劉郎賭 雲髻慵邀阿母梳 不怕寒侵緣帶寶 每憂風舉倩持裾 謾圖西子晨粧樣 西子元來未得如

路入蒼煙九過溪 九穿巖曲到招提 天分五溜寒傾北 地秀諸峰翠插西 鑿徑破崖來木杪 駕泉鳴竹落榱題 當年老默無消息 猶有詞堂一杖藜

津亭欲闋戒棠舟 五兩風來不暫留 西北浮雲連魏闕 東南初日滿秦樓 層城渺渺人傷別 芳草萋萋客倦遊 平樂舊歡收不得 更憑飛夢到瀛洲

漢家神箭定天山 煙火相望萬里間 契利請盟金匕酒 將軍歸臥玉門關 雲沈老上妖氛斷 雪照回中探騎閑 五餌已行王道勝 絕無刁斗至闐顏

高弦一弄武陵深 六幕天空萬里心 吳苑歌驪成久別 楚峰回雁好歸音 十千美酒花期隔 三百枯棋弈思沈 莫上孤城頻送目 浮雲西北是家林

屏翳驅雲結夜陰 素花飄墜惡氛沈 色欺曹國麻衣淺 寒入荆王翠被深 天上明河銀作水 海中仙樹玉爲林 日高獨擁鸘裘臥 誰乞長安取酒金

五粒青松護翠苔 石門岑寂斷纖埃 水浮花片知仙路 風遞鸞聲認嘯臺 桐井曉寒千乳歛 茗園春嫩一旗開 馳煙未勒山亭字 可是英靈許再來

天臺封詔紫泥馨 馬首前瞻北斗城 人在函關先望氣 帝於京兆最知名 一區東第趨晨近 數刻西廂接晝榮 正是兩宮裁化日 百金雙璧拜虞卿

長樂才聞一叩鐘 百官初謁未央宮 金波穆穆沙隄月 玉樹琤琤上苑風 香重椒蘭橫結霧 氣寒龍虎遠浮空 嗟余索米無人問 行避霜臺御史驄

貪鑄金錢盜寫符 何曾七國戒前車 長生不待爐中藥 鴻寶誰收篋裏書 碧井牀空天影在 小山人去桂叢疎 雲中雞犬無消息 麥秀漸漸徧故墟

十日春風隔翠岑 秪應繁朵自成陰 樽前可要人頹玉 樹底遙知地側金 花界三千春渺渺 銅槃十二夜沈沈 雕槃分篸何由得 空作西州擁鼻吟

蒼野迷雲黯不歸 遠風吹雨入巖扉 石牀潤極琴絲緩 水閣寒多酒力微 夕夢將成還滴滴 春心欲斷正霏霏 憂花惜月長如此 爭得東陽病骨肥

千里青雲未致身 馬蹄空踏幾年塵 曾迷玉洞花光老 欲過金城柳眼新 粉壁已沈題鳳字 酒壚猶記姓黃人 塢中橫笛偏多感 一涕闌干白角巾

昨夜輕陰結夕霏 城南十里有香泥 初聞山鳥驚新哢 遙見林花識舊蹊 蕩槳遠從芳草渡 墊巾還傍綠楊隄 羅敷正苦桑蠶事 惆悵南來五馬蹄

井轄投多思不禁 密垂珠箔晝沈沈 睡驚燕語頻移枕 病起蛛絲半在琴 雨徑亂花埋宿豔 月軒修竹轉涼陰 一春酒費知多少 探盡囊中換賦金

洞戶春遲漏箭長 短轅初返雒陽傍 綵雲按曲青岑醴 沈水薰衣白璧堂 前檻蘭苕依玉樹 後園桐葉護銀牀 宴殘紅燭長庚爛 還促朝珂謁未央

天開函谷壯關中 萬古驚塵向此空 望氣竟能知老子 棄繻何不識終童 慢持白馬先生論 未抵鳴雞下客功 符命已歸如掌地 一丸曾誤隗王東

雨壓殘紅一夜凋 曉來簾外正飄搖 數枝翠葉空相對 萬片香魂不可招 長樂夢回春寂寂 武陵人去水迢迢 愁將玉笛傳遺恨 苦被芳風透綺寮

五兩青絲帝渥深 平時可敢嘆英沈 侏儒自是長三尺 澼絖都來直數金 寂寞死灰人喪偶 婆娑生意樹交陰 年來想見瓊枝色 久夢蘧蘧到竹林

妝點青春更有誰 青春常許占先知 亞夫營畔風輕處 元亮門前日暖時 花密宛如飄六出 葉繁何惜借雙眉 交情別緒論多少 好向仁人贈一枝

雖被風霜競欲催 皎然顏色不低摧 已疑素手能妝出 又似金錢未染來 香散自宜飄淥酒 葉交仍得蔭蒼苔 尋思閉戶中宵見 應認寒窗雪一堆

年來年去只艱危 春半堯山草尚衰 四海清平耆舊見 五陵寒食小臣悲 煙銷井邑隈樓檻 雪滿川原泥酒巵 拭盡賈生無限淚 一行歸雁遠參差

榆火輕煙處處新 旋從閑望到諸鄰 浮生浮世祗多事 野水野花娛病身 濁酒不禁雲外景 碧峰猶冷寺前春 蓑衣毳衲誠吾黨 自結村園一社貧

平日時風好涕流 讒書雖盛一名休 寰區歎屈瞻天問 夷貊聞詩過海求 向夕便思青瑣拜 近年尋伴赤松遊 何當世祖從人望 早以公台命卓侯

師離㴲水動王侯 心印光潛麈尾收 碧落霧霾松嶺月 滄溟浪覆濟人舟 一燈乍滅波旬喜 雙眼重昏道侶愁 縱是了然雲外客 每瞻缾几淚還流

佛日西傾祖印隳 珠沈丹沼月沈輝 影敷丈室爐煙慘 風起禪堂松韻微 隻履乍來留化跡 五天何處又逢歸 解空弟子絕悲喜 猶自潸然對雪幃

詞場幾度讓長鞭 又向清朝賀九遷 品秩雖然殊此日 歲寒終不改當年 馳名早已超三院 侍直仍忻步八磚 今日相逢翻自媿 閑吟對酒倍潸然

來書初出白雲扃 乍躡秋風馬走輕 遠近留連分岳色 別離嗚咽亂泉聲 休將巢許爭喧雜 自共伊臯論太平 昨夜細看雲色裏 進賢星座甚分明

萬山嵐靄簇洋城 數處禪齋盡有名 古柏八株堆翠色 靈泉一派逗寒聲 暫遊頗愛閑滋味 久住翻嫌俗性情 珍重支公每相勉 我于儒行也修行

山名興勢鎮梁洋 儼有真風福此方 瘦柏握盤籠殿紫 靈泉澄潔浸花香 暫遊頗愛閑人少 久住翻嫌白日忙 只向五千文字內 願成金骨住仙鄉

紅妝齊抱紫檀槽 一抹朱弦四十條 湘水淩波慚鼓瑟 秦樓明月罷吹簫 寒敲白玉聲偏婉 暖逼黃鶯語自嬌 丹禁舊臣來側耳 骨清神爽似聞韶

玉纖挑落折冰聲 散入秋空韻轉清 二五指中句塞雁 十三弦上囀春鶯 譜從陶室偷將妙 曲向秦樓寫得成 無限細腰宮裏女 就中偏愜楚王情

躡盡懸空萬仞梯 等閑身共白雲齊 簷前下視羣山小 堂上平分落日低 絕頂路危人少到 古巖松健鶴頻棲 天邊爲要留名姓 拂石殷勤身自題

霞衣欲舉醉陶陶 不覺全家住絳霄 拔宅只知雞犬在 上天誰信路岐遙 三清遼廊拋塵夢 八景雲煙事早朝 爲有故林蒼柏健 露華涼葉鎖金飆

一握寒天古木深 路人猶說漢淮陰 孤雲不掩興亡策 兩角曾懸去住心 不是冕旒輕布素 豈勞丞相遠追尋 當時若放還西楚 尺寸中華未可侵

龍斾飄颻指極邊 到時猶更二三千 登高曉蹋巉巖石 冒冷朝衝斷續煙 自學漢皇開土宇 不同周穆好神仙 秦民莫遣無恩及 大散關東別有天

一戰文場拔趙旗 便調金鼎佐無爲 白麻驟降恩何極 黃髮初聞喜可知 跋勅案前人到少 築沙堤上馬歸遲 立班始得遙相見 親洽爭如未貴時

柳陰如霧絮成堆 又引門生飲古臺 淑景即隨風雨去 芳樽宜命管弦開 謾誇列鼎鳴鐘貴 寧免朝烏夜兔催 爛醉也須詩一首 不能空放馬頭回

二百一十四門生 春風初長羽毛成 擲金換得天邊桂 鑿壁偷將榜上名 何辛不才逢聖世 偶將疎網罩羣英 衰翁漸老兒孫小 異日知誰略有情

立馬荒郊滿目愁 伊人何罪死林丘 風號古木悲長在 雨濕寒莎淚暗流 莫道文章爲衆嫉 只應輕薄是身讐 不緣魂寄孤山下 此地堪名鸚鵡洲

劒牙釘舌血毛腥 窺算勞心豈暫停 不與大朝除患難 惟餘當路食生靈 從將戶口資嚵口 未委三丁稅幾丁 今日帝王親出狩 白雲巖下好藏形

放爾丁寧復故林 舊來行處好追尋 月明巫峽堪憐靜 路隔巴山莫厭深 棲宿免勞青嶂夢 躋攀應愜白雲心 三秋果熟松梢健 任抱高枝徹曉吟

嶓冢祠前漢水濱 飲猿連臂下嶙峋 漸來子細窺行客 認得依稀是野賓 月宿從勞羈絏夢 松餐非復稻粱身 數聲腸斷和雲呌 識是前時舊主人

去年今日奉皇華 只爲朝廷不爲家 殿上一杯天子泣 門前雙節國人嗟 龍荒冬往時時雪 兔苑春歸處處花 上下一行如骨肉 幾人身死掩風沙

雲藏寶殿風塵外 粉壁松軒入看初 話久仙童顏色老 病來玄鶴羽毛疎 樵翁接引尋紅朮 道士留連說紫書 不爲壯心降未得 便堪從此翫清虛

相思遙指玉霄峰 悵望江上阻萬重 曾隔曉窗聞法鼓 幾同寒榻聽疎鐘 別來知子長餐栢 吟處將誰對倚松 且住人間行聖教 莫思天路便登龍

塵事何年解客嘲 十年容易到三茅 長思碧洞雲窗下 曾借黃庭雪夜抄 丹桂有心憑至論 五峰無信問深交 杏壇仙侶應相笑 只爲浮名未肯拋

綠髮童顏羽服輕 天台王屋幾經行 雲程去速因風起 酒債還遲待藥成 房閉十洲煙浪闊 籙開三洞鬼神驚 他年華表重歸日 却恐桑田已變更

黃沙風捲半空拋 雲動陰山雪滿郊 探水人迴移帳就 射鵰箭落著弓抄 鳥逢霜果飢還啄 馬渡冰河渴自跑 占得高原肥草地 夜深生火折林梢

切斷牙牀鏤紫金 最宜平穩玉槽深 因逢淑景開佳宴 爲出花奴奏雅音 掌底輕璁孤鵲噪 枝頭乾快亂蟬吟 開元天子曾如此 今日將軍好用心

初攜書劒別湘潭 金榜標名第十三 昔日聲名喧洛下 近來詩價滿江南 長爲邑令情終屈 縱處曹郎志未甘 莫學馮唐便休去 明君晚事未爲慚

曾聞洛下綴神仙 火樹南棲幾十年 白首自忻丹桂在 詩名已得四方傳 行隨秋渚將歸雁 吟傍梅花欲雪天 今日還家莫惆悵 不同初上渡頭船

恰當歲日紛紛落 天寶瑤花助物華 自古最先標瑞牒 有誰輕擬比楊花 密飄粉署光同冷 靜壓青松勢欲斜 豈但小臣添興詠 狂歌醉舞一家家

不遇至真傳道要 曾看真誥亦何爲 舊碑經亂沈荒澗 靈篆因耕出故基 蛙黽自喧澆藥井 牛羊閑過放生池 蕭條夕景空壇畔 朽檜枝斜綠蔓垂

一尋遺跡到仙鄉 雲鶴沈沈思渺茫 丹井歲深生草木 芝田春廢臥牛羊 雨淋殘畫摧荒壁 鼠引飢虵落壞梁 薄暮欲歸仍佇立 菖蒲風起水泱泱

一上高樓醉復醒 日西江雪更冥冥 化風吹火全無氣 平望惟松少露青 臘內不妨南地少 夜長應得小窗聽 因思舊隱匡廬日 閑看杉檉掩石扃

惜花無計又花殘 獨遶芳叢不忍看 暖豔動隨鶯翅落 冷香愁雜燕泥乾 綠珠倚檻魂初散 巫峽歸雲夢又闌 忍把一尊重命樂 送春招客亦何歡

南國春寒朔氣迴 霏霏還阻百花開 全移暖律何方去 似誤新鶯昨日來 平野旋銷難蔽草 遠林高綴却遮梅 不知金勒誰家子 只待晴明賞帝臺

誰道江南要雪難 半春猶得倚樓看 却遮遲日偷鶯暖 密灑西風借鶴寒 散漫不容梨豔去 輕明應笑玉華乾 和來瓊什雖無敵 且是儂家比興殘

州中案牘魚鱗密 界上軍書竹節稠 眼底好花渾似雪 甕頭春酒漫如油 東君不爲留遲日 清鏡唯知促白頭 最覺此春無氣味 不如庭草解忘憂

官爲將相復何求 世路多端早合休 漸老更知春可惜 正歡唯怕客難留 雨催草色還依舊 晴放花枝始自由 莫厭百壺相勸倒 免教無事結閑愁

萬蘂爭開照檻光 詩家何物可相方 錦江風撼雲霞碎 仙子衣飄黼黻香 裛露早英濃壓架 背人狂蔓暗穿牆 綵牋蠻榼旬休日 欲召親賓看一場

拂簷拖地對前墀 蝶影蜂聲爛熳時 萬倍馨香勝玉蘂 一生顏色笑西施 忘歸醉客臨高架 恃寵佳人索好枝 將並舞腰誰得及 惹衣傷手盡從伊

腸斷題詩如執別 芳茵愁更繞闌鋪 風飄金蘂看全落 露滴檀英又暫蘇 失意婕妤妝漸薄 背身妃子病難扶 迴看池館春休也 又是迢迢看畫圖

春霖未免妨遊賞 唯到詩家自有情 花徑不通新草合 蘭舟初動曲池平 淨緣高樹莓苔色 飢集虛廊燕雀聲 閑憶昔年爲客處 悶留山館阻行行

蕭蕭春雨密還疎 景象三時固不如 寒入遠林鶯翅重 暖抽新麥土膏虛 細濛臺榭微兼日 潛漲漣漪欲動魚 唯稱乖慵多睡者 掩門中酒覽閑書

公退尋芳已是遲 莫因他事更來稀 未經旬日唯憂落 算有開時不合歸 歌檻宴餘風褭褭 閑園吟散雨霏霏 高樓鼓絕重門閉 長爲拋迴恨解衣

去禱山川尚未還 雲雷尋作遠聲寒 人情便似秋登悅 天色休勞夜起看 高檻氣濃藏柳郭 小庭流擁沒花壇 須知太守重牆內 心極農夫望處歡

二年塵冒處中台 喜得南歸退不才 即路敢期皇子送 出關猶有御書來 未知天地恩何報 翻對江山思莫開 斜日葦汀凝立處 遠波微颺翠如苔

江雲未散東風暖 溟濛正在高樓見 細柳緣堤少過人 平蕪隔水時飛燕 我有近詩誰與和 憶君狂醉愁難破 昨夜南窗不得眠 閑堦點滴迴燈坐

萬派爭流雨過時 晚來春靜更逶迤 輕鷗散遶夫差國 遠樹微分夏禹祠 青岸漸平濡柳帶 舊溪應暖負蓴絲 風鬟倚檝誰家子 愁看鴛鴦望所之

粉蝶翩翩若有期 南園長是到春歸 閑依柳帶參差起 困傍桃花獨自飛 潛被燕驚還散亂 偶因人逐入簾幃 晚來欲雨東風急 迴看池塘影漸稀

省從騎竹學謳吟 便殢光陰役此心 寓目不能閑一日 閉門長勝得千金 窗懸夜雨殘燈在 庭掩春風落絮深 唯有故人同此興 近來何事嬾相尋

樓臺雖少景何深 滿地青苔勝布金 松影晚留僧共坐 水聲閑與客同尋 清涼會擬歸蓮社 沈湎終須棄竹林 長愛寄吟經案上 石窗秋霽向千岑

雖向鍾峯數寺連 就中奇勝出其間 不教幽樹妨閑地 別著高窗向遠山 蓮沼水從雙澗入 客堂僧自九華還 無因得結香燈社 空向王門玷玉班

欲謀休退尚因循 且向東溪種白蘋 謬應星辰居四輔 終期冠褐作閑人 城中隔日趨朝嬾 楚外千峯入夢頻 殘照晚庭沈醉醒 靜吟斜倚老松身

十月清霜尚未寒 雪英重疊已如摶 還悲獨詠東園裏 老作南州刺史看 北客見皆驚節氣 郡僚癡欲望盃盤 交親罕至長安遠 一醉如泥豈自歡

閑遊何用問東西 寓興皆非有所期 斷酒只攜僧共去 看山從聽馬行遲 溪田雨漲禾生耳 原野鶯啼黍熟時 應有交親長笑我 獨輕人事鬢將衰

湘寺閑居亦半年 就中昨夜好潸然 人歸遠岫疎鐘後 雪打高杉古屋前 投足正逢他國亂 冥心未解祖師禪 爐煙向冷孤燈下 唯有寒吟到曙天

隨風竟日勢漫漫 特地繁於故歲看 幽榭凍黏花屋重 短簷斜濕燕巢寒 閑聽不寐詩魂爽 淨喫無厭酒肺乾 莫道便爲桑麥藥 亦勝焦涸到春殘

淡淡西園日又垂 一尊何忍負芳枝 莫言風雨長相促 直是晴明得幾時 心破只愁鶯踐落 眼穿唯怕客來遲 年年使我成狂叟 腸斷紅牋幾首詩

一氣才新物未知 每慙青律與先吹 雪霜迷素猶嫌早 桃杏雖紅且後時 雲鬢自黏飄處粉 玉鞭誰指出牆枝 老夫多病無風味 只向尊前詠舊詩

登高始覺太虛寬 白雪須知唱和難 雲渡瑣窗金牓濕 月移珠箔水精寒 九天星象簾前見 六代城池直下觀 唯有上層人未到 金烏飛過拂闌干

霏霏奕奕滿寒空 況是難逢值臘中 未白已堪張宴會 漸繁偏好去簾櫳 庭莎易集看盈地 池柳難裝旋逐風 長愛清華入詩句 預愁遲日放消融

自遠凝旒守上陽 舞衣頓減舊朝香 簾垂粉閣春將盡 門掩梨花日漸長 草色深濃封輦路 水聲低咽轉宮牆 君王一去不迴駕 皓齒青蛾空斷腸

攜觴邀客遶朱闌 腸斷殘春送牡丹 風雨數來留不得 離披將謝忍重看 氛氳蘭麝香初減 零落雲霞色漸乾 借問少年能幾許 不須推酒厭桮盤

貪程只爲看廬阜 及到停舟恨頗濃 雲暗半空藏萬仞 雪迷雙瀑在中峯 林端莫辨曾遊路 鳥際微聞向暮鐘 長愧昔年招我入 共尋香社見芙蓉

斜倚秋風絕比倫 千英和露染難勻 自爲祥瑞生南國 誰把丹青寄北人 明月幾宵同綠水 牡丹無路出紅塵 憐伊不算多時立 贏得馨香暗上身

紛紛忽降當元曾 著物輕明似月華 狂灑玉墀初散絮 密黏宮樹未妨花 迥封雙闕千尋峭 冷壓南山萬仞斜 寧意傳來中使出 御題先賜老僧家

養花天氣近平分 瘦馬來敲白下門 曉色未開山意遠 春容猶淡月華昏 琅琊冷落存遺跡 籬舍稀疎帶舊村 此地幾經人聚散 只今王謝獨名存

閑思連上景難齊 樹繞仙鄉路繞溪 明月夜舟漁父唱 春風平野鷓鴣啼 城邊寄信歸雲外 花下傾杯到日西 更憶海陽垂釣侶 昔年相遇草萋萋

祝融峰下逢嘉節 相對那能不愴神 煙裏共尋幽磵菊 樽前俱是異鄉人 遙山帶日應連越 孤雁來時想別秦 自古登高盡惆悵 茱萸休笑淚盈巾

暫把枯藤倚碧根 禪堂初創楚江濆 直疑松小難留鶴 未信山低住得雲 草接寺橋牛笛近 日銜村樹鳥行分 每來共憶曾遊處 萬壑泉聲絕頂聞

冥鴻跡在煙霞上 燕雀休誇大廈巢 名利最爲浮世重 古今能有幾人拋 逼真但使心無著 混俗何妨手強抄 深喜卜居連岳色 水邊竹下得論交

曾於西晉封中散 又向東吳作大夫 濃翠自知千古在 清聲誰道四時無 枝柯偃後龍蛇老 根脚盤來爪距粗 直待素秋搖落日 始將凡木鬬榮枯

謀身謀隱兩無成 拙計深慙負耦耕 漸老可堪懷故國 多愁翻覺厭浮生 言詩幸遇明公許 守朴甘遭俗者輕 今日況聞搜草澤 獨悲顦顇臥昇平

戍樓吹角起征鴻 獵獵寒旌背晚風 千里暮煙愁不盡 一川秋草恨無窮 山河慘澹關城閉 人物蕭條市井空 只此旅魂招未得 更堪回首夕陽中

客離孤館一燈殘 牢落星河欲曙天 雞唱未沈函谷月 鴈聲新度灞陵煙 浮生已悟莊周蝶 壯志仍輸祖逖鞭 何事悠悠策羸馬 此中辛苦過流年

空江浩蕩景蕭然 盡日菰蒲泊釣船 青草浪高三月渡 綠楊花撲一溪煙 情多莫舉傷春目 愁極兼無買酒錢 猶有漁人數家住 不成村落夕陽邊

暖風芳草竟芊綿 多病多愁負少年 弱柳未勝寒食雨 好花爭奈夕陽天 溪邊物色堪圖畫 林畔鶯聲似管弦 獨有離人開淚眼 強憑杯酒亦澘然

秋風丹葉動荒城 慘澹雲遮日半明 晝夢却因惆悵得 晚愁多爲別離生 江淹彩筆空留恨 莊叟玄譚未及情 千古怨魂銷不得 一江寒浪若爲平

征帆初挂酒初酣 暮景離情兩不堪 千里晚霞雲夢北 一洲霜橘洞庭南 溪風送雨過秋寺 磵石驚龍落夜潭 莫把羈魂弔湘魄 九疑愁絕銷煙嵐

六街晴色動秋光 雨霽憑高只易傷 一曲晚煙浮渭水 半橋斜日照咸陽 休將世路悲塵事 莫指雲山認故鄉 回首漢宮樓閣暮 數聲鐘鼓自微茫

香清粉澹怨殘春 蝶翅蜂鬚戀蘂塵 閑倚晚風生悵望 靜留遲日學因循 休將薜荔爲青瑣 好與玫瑰作近鄰 零落若教隨暮雨 又應愁殺別離人

風透疎簾月滿庭 倚欄無事倍傷情 煙垂柳帶纖腰軟 露滴花房怨臉明 愁逐野雲銷不盡 情隨春浪去難平 幽窗謾結相思夢 欲化西園蝶未成

日暮秋風吹野花 上清歸客意無涯 桃源寂寂煙霞閉 天路悠悠星漢斜 還似世人生白髮 定知仙骨變黃芽 東城南陌頻相見 應是壺中別有家

欲爲皇王服遠戎 萬人金甲鼓鼙中 陣雲黯塞三邊黑 兵血愁天一片紅 半夜翻營旗攪月 深秋防戍劒磨風 謗書未及明君爇 臥骨將軍已歿功

苦戰沙門臥箭痕 戍樓閑上望星文 生希國澤分偏將 死奪河源荅聖君 鳶覰敗兵眠白草 馬驚邊鬼哭陰雲 功多地遠無人紀 漢閣笙歌日又曛

塞葉聲悲秋欲霜 寒山數點下牛羊 映霞旅鴈隨疎雨 向磧行人帶夕陽 邊騎不來沙路失 國恩深後海城荒 胡兒向化新成長 猶自千回問漢王

貴主和親殺氣沉 燕山閑獵鼓鼙音 旗分雪草偷邊馬 箭入寒雲落塞禽 隴月盡牽鄉思動 戰衣誰寄淚痕深 金釵謾作封侯別 劈破佳人萬里心

月冷榆關過鴈行 將軍寒笛老思鄉 貳師骨恨千夫壯 李廣魂飛一劒長 戍角就沙催落日 陰雲分磧護飛霜 誰知漢武輕中國 閑奪天山草木荒

秋含砧杵擣斜陽 笛引西風顥氣涼 薜荔惹煙籠蟋蟀 芰荷翻雨潑鴛鴦 當年酒賤何妨醉 今日時難不易狂 腸斷舊遊從一別 潘安惆悵滿頭霜

王氣生秦四百年 晉元東渡浪花船 正慙海內皆塗地 來保江南一片天 古樹著行臨遠岸 暮山相亞出微煙 千征萬戰英雄盡 落日牛羊食野田

暮潮聲落草光沉 賈客來帆宿岸陰 一笛月明何處酒 滿城秋色幾家砧 時清曾惡桓溫盛 山翠長牽謝傅心 今日到來何物在 碧煙和雨鎖寒林

紺殿松蘿太古山 仙人曾此話桑田 閑傾雲液十分日 已過浮生一萬年 花洞路中逢鶴信 水簾巖底見龍眠 我來遊禮酬心願 欲共怡神契自然

眼穿林罅見郴州 井里交連側局揪 味道不來閑處坐 勞生更欲幾時休 蘇仙宅古煙霞老 義帝墳荒草木愁 千古是非無處問 夕陽西去水東流

白榆風颯九天秋 王母朝迴宴玉樓 日月漸長雙鳳睡 桑田欲變六鼇愁 雲翻簫管相隨去 星觸旌幢各自流 詩酒近來狂不得 騎龍却憶上清遊

曾應大中天子舉 四朝風月鬢蕭疎 不隨世祖重攜劒 却爲文皇再讀書 十載戰塵銷舊業 滿城春雨壞貧居 一枝何事於君借 仙桂年年幸有餘

仙桂曾攀第一枝 薄遊湘水阻佳期 皋橋已失齊眉願 蕭寺行逢落髮師 廢苑露寒蘭寂寞 丹山雲斷鳳參差 聞公已有平生約 謝絕女蘿依兔絲

公退琴堂動逸懷 閑披煙靄訪微才 馬嘶窮巷蛙聲息 轍到衡門草色開 風引柳花當坐起 日將林影入庭來 滿齋塵土一牀蘚 多謝從容水飯回

去去天涯無定期 瘦童羸馬共依依 暮煙江口客來絕 寒葉嶺頭人住稀 帶雪野風吹旅思 入雲山火照行衣 釣臺吟閣滄洲在 應爲初心未得歸

僻居雖愛近林泉 幽徑閑居碧蘚連 向竹掩扉隨鶴息 就溪安石學僧禪 古琴帶月音聲亮 山果經霜氣味全 多謝故交憐朴野 隔雲時復寄佳篇

疊巘層峰坐可觀 枕門流水更潺湲 曉鐘聲徹洞溪遠 夏木影籠軒檻寒 幽徑乍尋衣屨潤 古堂頻宿夢魂安 因嗟城郭營營事 不得長遊空鬢殘

一入仙山萬慮寬 夜深寧厭倚虛欄 鶴和雲影宿高木 人帶月光登古壇 芝朮露濃溪塢白 薜蘿風起殿廊寒 更陪羽客論真理 不覺初鐘叩曉殘

遠岫當軒列翠光 高僧一衲萬緣忘 碧松影裏地長潤 白藕花中水亦香 雲自雨前生淨石 鶴于鐘後宿長廊 遊人戀此吟終日 盛暑樓臺早有涼

長羨閑居一水湄 吟情高古有誰知 石樓待月橫琴久 漁浦經風下釣遲 僻塢落花多掩徑 舊山殘燒幾侵籬 松門別後無消息 早晚重應躡屐隨

門巷秋歸更寂寥 雨餘閑砌委蘭苗 夢迴月夜蟲吟壁 病起茅齋藥滿瓢 澤國舊遊關遠思 竹林前會負佳招 身名未立猶辛苦 何許流年晚鬢凋

白雲峰下古溪頭 曾與提壺爛熳遊 登閣共看彭蠡水 圍爐相憶杜陵秋 棊玄不厭通高品 句妙多容隔歲酬 別後相思時一望 暮山空碧水空流

弱柳風高遠漏沈 坐來難便息愁吟 江城雪盡寒猶在 客舍燈孤夜正深 塵土積年粘旅服 關山無處寄歸心 此時遙羨閑眠侶 靜掩雲扉臥一林

舊隱匡廬一草堂 今聞攜策謁吾皇 峽雲難卷從龍勢 古劒終騰出土光 開翅定期歸碧落 濯纓寧肯問滄浪 他時得意交知仰 莫忘裁詩寄釣鄉

竹翠苔花遶檻濃 此亭幽致詎曾逢 水分林下清泠派 山峙雲間峭峻峰 怪石夜光寒射燭 老杉秋韻冷和鐘 不知來往留題客 誰約重尋蓮社蹤

幾日區區在遠程 晚煙林徑喜相迎 姿容雖有塵中色 巾屨猶多嶽上清 野石靜排爲坐榻 溪茶深煮當飛觥 留連話與方經宿 又欲攜書別我行

別手應難及此精 須知攢簇自心靈 始於毫末分諸國 漸見圖中列四溟 關路欲伸通楚勢 蜀山俄聳入秦青 筆端盡現寰區事 堪把長懸在戶庭

束書辭我下重巔 相送同臨楚岸邊 歸思幾隨千里水 離情空寄一枝蟬 園林到日酒初熟 庭戶開時月正圓 莫使蹉跎戀疎野 男兒酬志在當年

匹馬嘶風去思長 素琴孤劒稱戎裝 路塗多是過殘歲 杯酒無辭到醉鄉 雲傍水村凝冷片 雪連山驛積寒光 毘陵城下饒嘉景 回日新詩應滿堂

碧洞幽巖獨息心 時人何路得相尋 養生不說憑諸藥 適意惟聞在一琴 石徑掃稀山蘚合 竹軒開晚野雲深 他年功就期飛去 應笑吾徒多苦吟

閑步秋光思杳然 荷藜因共過林煙 期收野藥尋幽路 欲採溪菱上小船 雲吐晚陰藏霽岫 柳含餘靄咽殘蟬 倒尊盡日忘歸處 山磬數聲敲暝天

五老雲中勤學者 遇時能不困風塵 束書西上謁明主 捧檄南歸慰老親 別館友朋留醉久 去程煙月入吟新 莫因官小慵之任 自古鸞棲有異人

功績精妍世少倫 圖時應倍用心神 不知草木承何異 但見江山長帶春 雲勢似離巖底石 浪花如動岸邊蘋 更疑獨泛漁舟者 便是其中舊隱人

不知何處好消憂 公退攜壺即上樓 職事久參侯伯幕 夢魂長遶帝王州 黃山向晚盈軒翠 黟水含春繞檻流 遙想玉堂多暇日 花時誰伴出城遊

小隱山人十洲客 莓苔爲衣雙耳白 青編爲我忽降書 暮雨虹蜺一千尺 赤城門閉六丁直 曉日已燒東海色 朝天半夜聞玉雞 星斗離離礙龍翼

雞聲春曉上林中 一聲驚落蝦蟆宮 二聲喚破枕邊夢 三聲行人煙海紅 平旦慵將百雛語 蓬鬆錦繡當陽處 媿君飲食長相呼 爲君晝鳴下高樹

康樂風流五百年 永嘉鈴閣又登賢 嚴城鼓動魚驚海 華屋尊開月下天 內使筆鋒光案牘 鄢陵詩句滿山川 今來誰似韓家貴 越絕髦幢鴈影連

無路青冥奪錦袍 恥隨黃雀住蓬蒿 碧雲夢後山風起 珠樹詩成海月高 久滯鼎書求羽翼 未忘龍闕致波濤 閑來長得留侯癖 羅列樝梨校六韜

舊德徐方天下聞 當年熊軾繼清芬 井田異政光蠻竹 符節深恩隔瘴雲 已見嘉祥生北戶 嘗嫌夷貊蠹南薰 幾時徴拜征西越 學著縵胡從使君

普寧都護軍威重 九驛梯航壓要津 十二銅魚尊畫戟 三千犀甲擁朱輪 風雲已靜西山寇 閭井全移上國春 不獨來蘇發歌詠 天涯半是泣珠人

越豔聽謠不厭聽 樓船高臥靜南溟 未聞建水窺龍劍 應喜家山接女星 三捷楷模光典策 一生封爵笑丹青 皇恩幾日西歸去 玉樹扶疎正滿庭

世祿三朝壓鳳池 杜陵公子漢庭知 雷封始賀堂溪劍 花府尋邀玉樹枝 幾日坐談誅叛逆 列城歸美見歌詩 從軍莫厭千場醉 即是金鑾寵命時

蓬瀛簪笏舊聯行 紫極差池降寵章 列國山河分鴈字 一門金玉盡龍驤 耿家符節朝中美 袁氏芝蘭閫外香 烽戍悠悠限巴越 佇聽歌詠兩甘棠

伏波恩行動南夷 交趾喧傳四瑞詩 燕鼠孕靈褒上德 龜蓮增耀荅無私 迴翔雪侶窺簷處 照映紅巢出水時 盡寫流傳在軒檻 嘉祥從此百年知

十地嚴宮禮竺皇 栴檀樓閣半天香 祇園樹老梵聲小 雪嶺花香燈影長 霄漢落泉供月界 蓬壺靈鳥侍雲房 何年七七金人降 金錫珠壇滿上方

楚謠襦袴整三千 喉舌新恩下九天 天角雄都分節鉞 蛟龍舊國罷樓船 崑河已在兵鈐內 棠樹空留鶴嶺前 多病無因酬一顧 鄢陵千騎去翩翩

燕臺下榻玉爲人 月桂曾輸次第春 幾日酬恩坐炎瘴 九秋高駕拂星辰 漢庭鳳進鵷行喜 隋國珠還水府貧 多少嘉謨奏風俗 斗牛孤劍在平津

水護星壇列太虛 煙霓十八上仙居 時人未識遼東鶴 吾祖曾傳寶鼎書 終日章江催白鬢 何年丹竈見紅蕖 桃花谷口春深淺 欲訪仙生赤鯉魚

郟鄏妖興炎漢衰 先生南國臥明夷 鳳皇屢降玄纁禮 瓊石終藏烈火詩 禁掖衣冠加宋鵲 湖山耕釣沒堯時 千年壠樹何人哭 寂寞蒼苔內史碑

原隰經霜蕙草黃 塞鴻消息怨流芳 秋山落照見麋鹿 南國異花開雪霜 煙火近通槃瓠俗 水雲深入武陵鄉 曾逢齧缺話東海 長憶蕭家青玉牀

煙雨南江一葉微 松潭漁父夜相依 斷沙鴈起金精出 孤嶺猨愁木客歸 楚國柑橙勞夢想 丹陵霞鶴間音徽 無因得似滄溟叟 始憶離巢已倦飛

崆垌一派瀉蒼煙 長揖丹丘逐水仙 雲樹杳冥通上界 峰巒迴合下閩川 侵星愁過蛟龍國 採碧時逢婺女船 已判猨催鬢先白 幾重灘瀨在秋天

螺亭倚棹哭飄蓬 白浪欺船自向東 楚國蕙蘭增悵望 番禺筐篚旅虛空 江城雪落千家夢 汀渚冰生一夕風 棄置侯鯖任羇束 不勞龜瓦問窮通

金碧高層世界空 憑蜺長嘯八鑾風 橫軒水壯蛟龍府 倚棟星開牛斗宮 三楚故墟殘景北 六朝荒苑斷山東 不堪懷古勞悲笑 安得鵬摶顥氣中

常思劍浦越清塵 荳蔻花紅十二春 崑玉已成廊廟器 澗松猶是薜蘿身 雖同橘柚依南土 終媿魁罡近北辰 好向昌時薦遺逸 莫教千古弔靈均

平南門館鳳皇毛 二十華軒立最高 幾處談天致雲雨 早時文海得鯨鼇 姻聯紫府蕭窗貴 職稱青錢繡服豪 江徼無虞才不展 銜杯終日詠離騷

秦帝南巡厭火精 蒼黃埋劍故豐城 霸圖繚戾金龍螫 坤道扶搖紫氣生 星斗臥來閑窟穴 雌雄飛去變澄泓 永懷惆悵中宵作 不見春雷發匣聲

子晉鸞飛古洛川 金桃再熟賀郎仙 三清樂奏嵩丘下 五色雲屯御苑前 朱頂舞低迎絳節 青鬟歌對駐香軿 誰能白晝相悲泣 太極光陰億萬年

汗漫東遊黃鶴雛 縉雲仙子住清都 三元麟鳳推高座 六甲風雷閟小壺 日月暗資靈壽藥 山河擬作化生符 若爲失意居蓬島 鼇足塵飛桑樹枯

鳳皇城裏花時別 玄武江邊月下逢 客舍莫辭先買酒 相門曾忝舊登龍 迎風騷屑千家竹 隔水悠揚午夜鐘 明日又行西蜀去 不堪天際遠山重

長洲茂苑朝夕池 映日含風結細漪 坐當伏檻紅蓮披 雕軒洞戶青蘋吹 輕幌芳煙鬱金馥 綺簷花簟桃李枝 苕苕翡翠但相逐 桂樹鴛鴦恆並宿

絕頂松堂喜暫遊 一宵玄論接浮丘 雲開碧落星河近 月出滄溟世界秋 塵裏年光何急急 夢中強弱自悠悠 他時書劒酬恩了 願逐鸞車看十洲

悠悠旅宦役塵埃 舊業那堪信未迴 千里夢隨殘月斷 一聲蟬送早秋來 壺傾濁酒終難醉 匣鎖青萍久不開 唯有搜吟遣懷抱 涼風時復上高臺

祗應紅杏是知音 灼灼偏宜間竹陰 幾樹半開金谷曉 一溪齊綻武陵深 豔舒百葉時皆重 子熟千年事莫尋 誰步宋牆明月下 好香和影上衣襟

致主嘉謀尚未伸 慨然深志與誰論 喚迴古意琴開匣 陶出真情酒滿樽 明月過溪吟釣艇 落花堆席睡僧軒 九重夢卜時終在 莫向深雲獨閉門

著得新書義更幽 負琴何處不遨遊 玄宮寄宿月華冷 羽客伴吟松韻秋 滿戶煙霞思紫閣 一帆風雨憶滄洲 吾君側席求賢切 未可懸瓢枕碧流

掛却朝冠披鶴氅 羽人相伴恣遨遊 忽因風月思茅嶺 便挈琴樽上葉舟 野寺宿時魂夢冷 海門吟處水雲秋 華陽洞府年光永 莫向仙鄉擬駐留

遠公遺跡在東林 往事名存動苦吟 杉檜已依靈塔老 煙霞空鎖影堂深 入簾輕吹催香印 落石幽泉雜磬音 十八賢人消息斷 蓮池千載月沈沈

寥寥陋巷獨扃門 自樂清虛不厭貧 數局棊中消永日 一罇酒裏送殘春 雨催綠蘚鋪三徑 風送飛花入四鄰 羨爾朗吟無外事 滄洲何必去垂綸

寒松肌骨鶴心情 混俗陶陶隱姓名 白髮只聞悲短景 紅塵誰解信長生 壺中日月存心近 島外煙霞入夢清 每許相親應計分 琴餘常見話蓬瀛

風暖汀洲吟興生 遠山如畫雨新晴 殘陽影裏水東注 芳草煙中人獨行 閃閃酒帘招醉客 深深綠樹隱啼鶯 盤桓漁舍忘歸去 雲靜高空月又明

雄飛看是逼嵓廊 逸思常聞不暫忘 公署靜眠思水石 古屏閑展看瀟湘 老來酒病雖然減 秋杪詩魔更是狂 乘興有時招羽客 橫琴移月啓茅堂

藍袍竹簡佐琴堂 縣僻人稀覺日長 愛靜不嫌官況冷 苦吟從聽鬢毛蒼 閑尋野寺聽秋水 寄睡僧窗到夕陽 騫翥會應霄漢去 漁竿休更戀滄浪

山陽舊社終經夢 容易言歸不可留 瓶貯瀑泉離五老 錫搖江雨上孤舟 魚行細浪分沙觜 鴈逆高風下葦洲 遙想枚臯宅邊寺 不知涼月共誰遊

孤琴塵翳劒慵磨 自顧泥蟠欲奈何 千里交親消息斷 一庭風雨夢魂多 題橋未展相如志 叩角誰憐寧戚歌 唯賴明公憐道在 敢攜蓑笠釣煙波

蕭條陋巷綠苔侵 何事君心似我心 貧戶懶開元愛靜 病身纔起便思吟 閑留好鳥庭柯密 暗養鳴蛩砌草深 況是清朝重文物 無愁當路少知音

悶見塵中光景促 仙鄉來禮紫陽君 人居淡寂應難老 道在虛無不可聞 松檜穩棲三島鶴 樓臺閑鎖九霄雲 羨師向此朝星斗 一炷清香午夜焚

閑憶當年遊物外 羽人曾許駐仙鄉 溪頭烘藥煙霞暖 花下圍棊日月長 偷摘蟠桃思曼倩 化成蝴蝶學蒙莊 俗緣未斷歸浮世 空望林泉意欲狂

懶向人前著紫衣 虛堂閑倚一條藜 雖承雨露居龍闕 終憶煙霞夢虎溪 睡起曉窗風淅淅 病來深院草萋萋 有時乘興尋師去 煮茗同吟到日西

結茅曾在碧江隈 多病貧身養拙來 雨歇汀洲垂釣去 月當門巷訪僧迴 靜臨窗下開琴匣 悶向牀頭潑酒醅 遊宦等閑千里隔 空餘魂夢到漁臺

門前煙水似瀟湘 放曠優游興味長 虛閣靜眠聽遠浪 扁舟閑上泛殘陽 鶴翹碧蘚庭除冷 竹引清風枕簟涼 犬吠疎籬明月上 隣翁攜酒到茅堂

無機終日狎沙鷗 得意高吟景且幽 檻底江流偏稱月 簷前山朵最宜秋 遙村處處吹橫笛 曲岸家家繫小舟 別後再遊心未遂 設屏惟畫白蘋洲

與君詩興素來狂 況入清秋夜景長 溪閣共誰看好月 莎堦應獨聽寒螿 卷中新句誠堪喜 身外浮名不足忙 會約垂名繼前哲 任他玄髮盡如霜

森森移得自山莊 植向空庭野興長 便有好風來枕簟 更無閑夢到瀟湘 蔭來砌蘚經疎雨 引下溪禽帶夕陽 閑約羽人同賞處 安排棊局就清涼

昔年廬岳閑遊日 乘興因尋物外僧 寄宿愛聽松葉雨 論詩惟對竹窗燈 各拘片祿尋分別 高謝浮名竟未能 一念支公安可見 影堂何處暮雲凝

雖寄上都眠竹寺 逸情終憶白雲端 閑登鍾阜林泉晚 夢去沃洲風雨寒 新試茶經煎有興 舊嬰詩病捨終難 常聞秋夕多無寐 月在高臺獨憑欄

笻杖擔琴背俗塵 路尋茅嶺有誰群 仙翁物外應相遇 靈藥壺中必許分 香入肌膚花洞酒 冷侵魂夢石牀雲 伊予亦有朝修志 異日遨遊願見君

槐柳蟬聲起渡頭 海城孤客思悠悠 青雲展志知何日 皓月牽吟又入秋 鑑裏漸生潘岳鬢 風前猶著卜商裘 鳴琴良宰揮毫士 應笑蹉跎身未酬

疊石峨峨象翠微 遠山魂夢便應稀 從教蘚長添峰色 好引泉來作瀑飛 螢影夜攢疑燒起 茶煙朝出認雲歸 知君創得茲幽致 公退吟看到落暉

閑憶詩人思倍勞 維舟清夜泥風騷 魚龍不動澄江遠 雲霧皆收皎月高 潮滿釣舟迷浦嶼 霜繁野樹叫猨猱 此時吟苦君知否 雙鬢從他有二毛

縣庭無事似山齋 滿砌青青旋長苔 閑撫素琴曹吏散 自烹新茗海僧來 買將病鶴勞心養 移得閑花用意栽 幾度訪君留我醉 甕香皆值酒新開

鵬霄休歎志難伸 貧病雖縈道且存 阮瑀不能專筆硯 嵇康唯要樂琴尊 春風滿院空欹枕 芳草侵堦獨閉門 劒有塵埃書有蠹 昔年心事共誰論

堪羨元戎虛右席 便承綸綍起金臺 菊叢憔悴陶潛去 蓮幕光輝阮瑀來 好向尊罍陳妙畫 定應書檄播雄才 預愁別後相思處 月入閑窗遠夢迴

旅館飄飄類斷蓬 悠悠心緒有誰同 一宵風雨花飛後 萬里鄉關夢自通 多難不堪容鬢改 沃愁惟怕酒杯空 採蘭扇沈何時遂 洗慮焚香叩上穹

重向煙蘿省舊遊 因尋遺跡想浮丘 峰頭鶴去三清遠 壇畔月明千古秋 泉落小池清復咽 雲從高嶠起還收 自慙未得沖虛術 白髮無情漸滿頭

古觀寥寥枕碧溪 偶思前事立殘暉 漆園化蝶名空在 柱史猶龍去不歸 丹井泉枯苔鎖合 醮壇松折鶴來稀 回頭因歎浮生事 夢裏光陰疾若飛

無事無憂鬢任蒼 濁醪閑酌送韶光 溟濛雨過池塘暖 狼藉花飛硯席香 好古未嘗疎典冊 懸圖時要看瀟湘 戀君清話難留處 歸路迢迢又夕陽

暮春欄檻有佳期 公子開顏乍拆時 翠幄密籠鶯未識 好香難掩蝶先知 願陪妓女爭調樂 欲賞賓朋預課詩 只恐却隨雲雨去 隔年還是動相思

混俗從教鬢似銀 世人無分得相親 槎流海上波濤闊 酒滿壺中天地春 功就不看丹竈火 性閑時拂玉琴塵 仙家變化誰能測 只恐洪崖是此身

池館寂寥三月盡 落花重疊蓋莓苔 惜春眷戀不忍掃 感物心情無計開 夢斷美人沈信息 目穿長路倚樓臺 琅玕繡段安可得 流水浮雲共不迴

虛樓一望極封疆 積雨晴來野景長 水接海門鋪遠色 稻連京口發秋香 鳴蟬歷歷空相續 歸鳥翩翩自著行 吟罷倚欄深有思 清風留我到斜陽

暫駐征輪野店間 悠悠時節又春殘 落花風急宿酲解 芳草雨昏春夢寒 慙逐利名頭易白 欲眠雲水志猶難 却憐村寺僧相引 閑上虛樓共倚欄

竟日如絲不暫停 莎堦閑聽滴秋聲 斜飄虛閣琴書潤 冷逼幽窗夢寐清 開戶只添搜句味 看山還阻上樓情 遙知公退琴堂靜 坐對蕭騷飲興生

宋玉逢秋何起悲 新恩委寄好開眉 班升鴛鷺頻經歲 任佐龔黃必暫時 乍對煙霞吟海嶠 應思蘋蓼夢江湄 一朝鳳詔仲徵入 鵬化那教尺鷃知

心似白雲歸帝鄉 暫停良畫別龔黃 煙波乍曉浮蘭櫂 魂夢先飛近御香 一路伴吟汀草綠 幾程清思水風涼 想應敷對忠言後 不放鄉雲離太陽

不妨公退尚清虛 剏得幽齋興有餘 要引好風清戶牖 旋栽新竹滿庭除 傾壺待客花開後 煮茗留僧月上初 更有野情堪愛處 石牀苔蘚似匡廬

得從岳叟誠堪重 却獻臯夔事更宜 公退啓枰書院靜 日斜收子竹陰移 適情豈待樵柯爛 罷局還應屐齒隳 預想幽窗風雨夜 一燈閑照覆圖時

鳥棲庭樹夜悠悠 枕上誰知淚暗流 千里夢魂迷舊業 一城砧杵搗殘秋 窗閑寂寂燈猶在 簾外蕭蕭雨未休 早晚萊衣同著去 免悲流落在邊州

綿蠻黃鳥不堪聽 觸目離愁怕酒醒 雲散碧山當晚檻 雨催青蘚匝春庭 尋芳懶向桃花塢 垂釣空思杜若汀 晝夢不成吟有興 揮毫書在枕邊屏

江村搖落暮蟬鳴 執手臨岐動別情 古岸相看殘照在 片帆難駐好風生 牽吟一路逢山色 醒睡長汀對月明 況是清朝至公在 預知喬木定遷鶯

官資清貴近丹墀 性格孤高世所稀 金殿日開親鳳扆 古幈時展看漁磯 酒醒虛閣秋簾捲 吟對疎篁夕鳥歸 獻替頻陳忠譽播 鵬霄萬里展雄飛

慶雲呈瑞爲明時 演暢絲綸在紫微 鑾殿對時親舜日 鯉庭過處著萊衣 閑尋竹寺聽啼鳥 吟倚江樓戀落暉 隔座銀屏看是設 一門清貴古今稀

軒車紫陌競尋春 獨掩衡門病起身 步月怕傷三徑蘚 取琴因拂一牀塵 明時儻有丹枝分 青鑑從他素髮新 況是青雲知己在 原思生計莫憂貧

高樓閑上對晴空 豁目開襟半日中 千里吳山清不斷 一邊遼海浸無窮 人生歌笑開花霧 世界興亡落葉風 吟罷倚欄何限意 回頭城郭暮煙籠

掩門三徑莓苔綠 車馬誰來陋巷間 臥棄琴書公幹病 笑迎風月步兵閑 當秋每謝蛬清耳 漸老多慙酒借顏 濟物未能伸一術 敢於明代愛青山

縣庭事簡得餘功 詩興秋來不可窮 臥聽寒蛬莎砌月 行衝落葉水村風 愁髭漸去人前白 醉面猶憐鑑裏紅 苦恨交親多契闊 未知良會幾時同

事簡開樽有逸情 共忻官舍月華清 每慙花欠河陽景 長愧琴無單父聲 未泰黎元慚曠職 縱行謙直是虛名 與君盡力行公道 敢向昌朝俟陟明

杜宇聲中老病心 此心無計駐光陰 西園雨過好花盡 南陌人稀芳草深 喧夢却嫌鶯語老 伴吟惟怕月輪沈 明年才候東風至 結駟期君預去尋

斸開幽澗蘚苔斑 移得孤根植砌前 影小未遮官舍月 翠濃猶帶舊山煙 群花解笑香寧久 衆木雖高節不堅 輸我婆娑欄檻內 晚風蕭颯學幽泉

卸帆清夜碧江濱 冉冉涼風動白蘋 波上正吟新霽月 岸頭恰見故鄉人 共驚別後霜侵鬢 互說年來疾逼身 且飲一壺銷百恨 會須遭遇識通津

明日鳴鞭天一涯 悠悠此夕怯分離 紅樓有恨金波轉 翠黛無言玉筯垂 浮蟻不能迷遠意 迴紋從此寄相思 花時定是慵開鑑 獨向春風忍掃眉

花綻花開事可驚 暫來浮世返蓬瀛 楚宮夢斷雲空在 洛浦神歸月自明 香解返魂成浪語 膠能續斷是虛名 音容寂寞春牢落 誰會樓中獨立情

長笛聲中海月飛 桃花零落滿庭墀 魂銷事去無尋處 酒醒孤吟不寐時 萱草豈能忘積恨 尺書誰與達相思 悠悠方寸何因解 明日江樓望渺瀰

候館寥寥輟櫂過 酒醒無奈旅愁何 雨昏郊郭行人少 葦暗汀洲宿鴈多 干祿已悲凋髮鬢 結茅終愧負煙蘿 篇章早晚逢知己 苦志忘形自有魔

官況蕭條在水村 吏歸無事好論文 枕欹獨聽殘春雨 夢去空尋五老雲 竹徑每憐和蘚步 禽聲偏愛隔花聞 詩情冷淡知音少 獨喜江臯得見君

霞帔星冠復杖藜 積年修鍊住靈溪 松軒睡覺冷雲起 石磴坐來春日西 採藥每尋巖徑遠 彈琴常到月輪低 鼎中龍虎功成後 海上三山去不迷

公侯延駐暫踟躕 況值風光三月初 亂落杯盤花片小 靜籠池閣柳陰疎 舟維南浦程雖阻 飲預西園興有餘 却笑田家門下客 當時容易歎車魚

柳過清明絮亂飛 感時懷舊思悽悽 月生樓閣雲初散 家在汀洲夢去迷 髮白每慙清鑑啓 酒醒長怯子規啼 北山高臥風騷客 安得同吟復杖藜

輟櫂因過古梵宮 荒涼門徑鏁苔茸 綠陰滿地前朝樹 清韻含風後殿鐘 童子縱慵眠壞榻 老僧耽話指諸峰 吟餘却返來時路 迴首盤桓尚駐筇

十年孤跡寄侯門 入室升堂忝厚恩 遊遍春郊隨茜斾 飲殘秋月待金尊 車魚鄭重知難報 吐握周旋不可論 長慟裴回逝川上 白楊蕭颯又黃昏

萬里江山歛暮煙 旅情當此獨悠然 沙汀月冷帆初卸 葦岸風多人未眠 已聽漁翁歌別浦 更堪邊鴈過遙天 與君共俟酬身了 結侶波中寄釣船

昔歲遭逢在海城 曾容孤跡奉雙旌 酒邊不厭笙歌盛 花下只愁風雨生 棊接山亭松影晚 吟陪月檻露華清 音塵自此無因問 淚灑川波夕照明

九臯羽翼下晴空 萬里心難駐玉籠 清露滴時翹蘚徑 白雲開處唳松風 歸當華表千年後 怨在瑤琴別操中 好共靈龜作儔侶 十洲三島逐仙翁

無奈詩魔旦夕生 更堪芳草滿長汀 故人還爽花前約 新月又生江上亭 莊夢斷時燈欲燼 蜀魂啼處酒初醒 何時得見登龍客 隔却千山萬仞青

蓮宮舊隱塵埃外 策杖臨風拂袖還 踏雪獨尋青嶂下 聽猨重入白雲間 蕭騷紅樹當門老 斑駮蒼苔鏁徑閑 預想松軒夜禪處 虎溪圓月照空山

氣秀情閑杳莫羣 廬山遊去志求文 已能探虎窮騷雅 又欲囊螢就典墳 目豁乍窺千里浪 夢寒初宿五峰雲 業成早赴春闈約 要使嘉名海內聞

憶昔採芝廬岳頂 清宮常接絳霄人 玉書閑展石樓曉 瑤瑟醉彈琪樹春 惟恨仙桃遲結實 不憂滄海易成塵 似醒一夢歸凡世 空向彤霞寄夢頻

昔歲曾居湓水頭 草堂吟嘯興何幽 迎僧常踏竹間蘚 愛月獨登溪上樓 寒翠入簷嵐岫曉 冷聲縈枕野泉秋 從拘宦路無由到 昨夜分明夢去遊

清明時節好煙光 英傑高吟興味長 捧日即應還禁衛 當春何惜醉朐陽 千山過雨難藏翠 百卉臨風不藉香 却是旅人悽屑甚 夜來魂夢到家鄉

三十年前共苦辛 囊螢曾寄此煙岑 讀書燈暗嫌雲重 搜句石平憐蘚深 各歷宦途悲聚散 幾看時輩或浮沈 再來物景還依舊 風冷松高猨狖吟

竹蔭亭除蘚色濃 道心安逸寂寥中 扣門時有棲禪客 灑酒多招採藥翁 江近好聽菱芡雨 徑香偏愛蕙蘭風 我慙名宦猶拘束 脫屣心情未得同

毘陵嘉景太湖邊 才子經遊稱少年 風弄輕帘沽酒市 月明紅袖採蓮船 若耶罨畫應相似 越岫吳峰盡接連 此去高吟須早返 廣寒丹桂莫遷延

燕臺多事每開顏 相許論交淡薄間 飲興共憐芳草岸 吟情同愛夕陽山 露濃小徑蛩聲咽 月冷空庭竹影閑 何事此時攀憶甚 與君俱是別鄉關

家聲曾與金張輩 官署今居何宋間 起得高齋臨靜曲 種成奇樹學他山 鴛鸞終日同醒醉 蘿薜常時共往還 賤子今朝獨南去 不堪迴首望清閑

京口潮來曲岸平 海門風起浪花生 人行沙上見日影 舟過江中聞櫓聲 芳草遠迷楊子渡 宿煙深映廣陵城 游人鄉思應如橘 相望須含兩地情

不共垂楊映綺寮 倚山臨路自嬌饒 游人過去知香遠 谷鳥飛來見影搖 半隔煙嵐遙隱隱 可堪風雨暮蕭蕭 城中春色還如此 幾處笙歌按舞腰

退公求靜獨臨川 楊子江南二月天 百尺翠屏甘露閣 數帆晴日海門船 波澄瀨石寒如玉 草接汀蘋綠似煙 安得乘槎更東去 十洲風外弄潺湲

吳公臺下舊京城 曾掩衡門過十春 別後不知新景象 信來空問故交親 宦游京口無高興 習隱鍾山限俗塵 今日喜爲華表鶴 況陪鵷鷺免迷津

繚繞長隄帶碧潯 昔年游此尚青衿 蘭橈破浪城陰直 玉勒穿花苑樹深 宦路塵埃成久別 仙家風景有誰尋 那知年長多情後 重憑欄干一獨吟

從事蘄春興自長 蘄人應識紫薇郎 山資足後拋名路 蒓菜秋來憶故鄉 以道卷舒猶自適 臨戎談笑固無妨 如聞郡閣吹橫笛 時望青谿憶野王

憐君庭下木芙蓉 嫋嫋纖枝淡淡紅 曉吐芳心零宿露 晚搖嬌影媚清風 似含情態愁秋雨 暗減馨香借菊叢 默飲數盃應未稱 不知歌管與誰同

所思何在杳難尋 路遠山長水復深 衰草滿庭空佇立 清風吹袂更長吟 忘情好醉青田酒 寄恨宜調綠綺琴 落日鮮雲偏聚散 可能知我獨傷心

先生嘗已佩真形 紺髮朱顏骨氣清 道祕未傳鴻寶術 院深時聽步虛聲 遼東幾度悲城郭 吳市終應變姓名 三十六天皆有籍 他年何處問歸程

今歲游山已恨遲 山中仍喜見辛夷 簪纓且免全爲累 桃李猶堪別作期 晴後日高偏照灼 晚來風急漸離披 山郎不作同行伴 折得何由寄所思

萬里春陰乍履端 廣庭風起玉塵乾 梅花嶺上連天白 蕙草堦前特地寒 晴去便爲經歲別 興來何惜徹宵看 此時鴛侶皆閑暇 贈答詩成禁漏殘

賈傅棲遲楚澤東 蘭皋三度換秋風 紛紛世事來無盡 黯黯離魂去不通 直道未能勝社鼠 孤飛徒自歎冥鴻 知君多少思鄉恨 併在山城一笛中

前年都尉沒邊城 帳下何人領舊兵 徼外瘴煙沉鼓角 山前秋日照銘旌 笙歌却返烏衣巷 部曲皆還細柳營 今日園林過寒食 馬蹄猶擬入門行

謝守高齋結構新 一方風景萬家情 羣賢詎減山陰會 遠俗初聞正始聲 水檻片雲長不去 訟庭纖草轉應生 阿連詩句偏多思 遙想池塘晝夢成

野出西垣步步遲 秋光如水雨如絲 銅龍樓下逢閑客 紅藥堦前訪舊知 亂點乍滋承露處 碎聲因想滴蓬時 銀臺鑰入須歸去 不惜餘歡盡酒巵

經年相望隔重湖 一旦相逢在上都 塞詔官班聊慰否 埋輪意氣尚存無 由來聖代憐才子 始覺清風激懦夫 若向西岡尋勝賞 舊題名處爲躊躇

寒燈耿耿漏遲遲 送故迎新了不欺 往事併隨殘曆日 春風寧識舊容儀 預慙歲酒難先飲 更對鄉儺羨小兒 吟罷明朝贈知己 便須題作去年詩

看看潘鬢二毛生 昨日林梢又轉鶯 欲對春風忘世慮 敢言尊酒召時英 假中西閣應無事 筵上南威幸有情 不得車公終不樂 已教紅袖出門迎

高齋遲景雪初晴 風拂喬枝待早鶯 南省郎官名籍籍 東鄰妓女字英英 流年倏忽成陳事 春物依稀有舊情 新歲相思自過訪 不煩虛左遠相迎

良宵絲竹偶成歡 中有佳人俯翠鬟 白雪飄颻傳樂府 阮郎憔悴在人間 清風朗月長相憶 佩蕙紉蘭早晚還 深夜酒空筵欲散 向隅惆悵鬢堪斑

清晨待漏獨徘徊 霄漢懸心不易裁 閣老深嚴歸翰苑 夕郎威望拜霜臺 青綾對覆蓬壺晚 赤棒前驅道路開 猶有西垣廳記在 莫忘同草紫泥來

家家門外廬山路 唯有夫君乞假游 案牘乍拋公署晚 林泉已近暑天秋 海潮盡處逢陶石 江月圓時上庾樓 此去蕭然好長往 人間何事不悠悠

元帥樓船出治兵 落星山外火旗明 千帆日助江陵勢 萬里風馳下瀨聲 殺氣曉嚴波上鷁 凱歌遙駭海邊鯨 仲宣一作從軍詠 迴顧儒衣自不平

征西府裏日西斜 獨試新爐自煮茶 籬菊盡來低覆水 塞鴻飛去遠連霞 寂寥小雪閑中過 斑駁輕霜鬢上加 算得流年無奈處 莫將詩句祝蒼華

任公郡占好山川 谿水縈迴路屈盤 南國自來推勝境 故人此地作郎官 風光適意須留戀 祿秩資貧且喜歡 莫憶班行重迴首 是非多處是長安

蔣山南望近西坊 亭館依然鎖院牆 天子未嘗過細柳 將軍尋已戍燉煌 敧傾怪石山無色 零落圓荷水不香 爲將爲儒皆寂寞 門前愁殺馬中郎

新安從事舊臺郎 直氣多才不可忘 一旦江山馳別夢 幾年簪紱共周行 岐分出處何方是 情共窮通此義長 因附鄰州寄消息 接輿今日信爲狂

吾兄失意在東都 聞說襟懷任所如 已縱乖慵爲傲吏 有何關鍵制豪胥 縣齋曉閉多移病 南畝秋荒憶遂初 知道故人相憶否 嵇康不得嬾修書

曾騎竹馬傍洪厓 二十餘年變物華 客夢等閑過驛閣 歸帆遙羨指龍沙 名垂小篆矜垂露 詩作吳吟對綺霞 歲暮定知迴未得 信來憑爲寄梅花

寒風蕭瑟楚江南 記室戎裝挂錦帆 倚馬未曾妨笑傲 斬牲先要厲威嚴 危言昔日嘗無隱 壯節今來信不凡 惟有杯盤思上國 酒醪甜淡菜蔬甘

性靈慵嬾百無能 唯被朝參遣夙興 聖主優容恩未答 丹經疎闊病相陵 脾傷對客偏愁酒 眼暗看書每媿燈 進與時乖不知退 可憐身計謾騰騰

人間多事本難論 況是人間嬾慢人 不解養生何怪病 已能知命敢辭貧 向空咄咄煩書字 舉世滔滔莫問津 金馬門前君識否 東方曼倩是前身

夕郎憂國不憂身 今向天涯作逐臣 魂夢暗馳龍闕曙 嘯吟閑繞虎谿春 朝車載酒過山寺 諫紙題詩寄野人 惆悵懦夫何足道 自離羣後已同塵

分司洗馬無人問 辭客殷勤輟棹歌 蒼蘚滿庭行徑小 高梧臨檻雨聲多 春愁盡付千盃酒 鄉思遙聞一曲歌 且共勝遊消永日 西岡風物近如何

大藩從事本優賢 幕府仍當北固前 花繞樓臺山倚郭 寺臨江海水連天 恐君到即忘歸日 憶我遊曾歷二年 若許他時作閑伴 殷勤爲買釣魚船

懸圃清虛乍過秋 看山尋水上茲樓 輕鷗的的飛難沒 紅葉紛紛晚更稠 風卷微雲分遠岫 浪搖晴日照中洲 躋攀況有承華客 如在南皮奉勝遊

浮名浮利信悠悠 四海干戈痛主憂 三諫不從爲逐客 一身無累似虛舟 滿朝權貴皆曾忤 繞郭林泉已徧游 惟有戀恩終不改 半程猶自望城樓

東京少長認維桑 書劒誰教入帝鄉 一事無成空放逐 故人相見重淒涼 樓臺寂寞官河晚 人物稀疎驛路長 莫怪臨風惆悵久 十年春色憶維揚

秋風海上久離居 曾得劉公一紙書 淡水心情長若此 銀鉤蹤迹更無如 嘗憂座側飛鴞鳥 未暇江中覓鯉魚 今日京吳建朱邸 問君誰共曳長裾

昨宵宴罷醉如泥 惟憶張公大谷梨 白玉花繁曾綴處 黃金色嫩乍成時 冷侵肺腑醒偏早 香惹衣襟歇倍遲 今旦中山方酒渴 唯應此物最相宜

朱雲曾爲漢家憂 不怕交親作世仇 壯氣未平空咄咄 狂言無騐信悠悠 今朝我作傷弓鳥 却羨君爲不繫舟 勞寄新詩平宿憾 此生心氣貫清秋

失鄉遷客在天涯 門掩苔垣向水斜 只就鱗鴻求遠信 敢言車馬訪貧家 煙生柳岸將垂縷 雪壓梅園半是花 惆悵明朝尊酒散 夢魂相送到京華

常年寒食在京華 今歲清明在海涯 遠巷蹋歌深夜月 隔牆吹管數枝花 鴛鸞得路音塵闊 鴻雁分飛道里賒 不是多情成二十 斷無人解訪貧家

茱萸房重雨霏微 去國逢秋此恨稀 目極暫登臺上望 心遙長向夢中歸 荃蘪路遠愁霜早 兄弟鄉遙羨雁飛 唯有多情一枝菊 滿杯顏色自依依

放逐今來漲海邊 親情多在鳳臺前 且將聚散爲閑事 須信華枯是偶然 蟬噪疎林村倚郭 鳥飛殘照水連天 此中唯欠韓康伯 共對秋風詠數篇

早年聞有蒯先生 二十餘年道不行 抵掌曾論天下事 折腰猶悟俗人情 老還上國歡娛少 貧聚歸資結束輕 遷客臨流倍惆悵 冷風黃葉滿山城

聞道將軍輕壯圖 螺江城下委犀渠 旌旗零落沉荒服 簪履蕭條返故居 皓首應全蘇武節 故人誰得李陵書 自憐放逐無長策 空使盧諶淚滿裾

賈生三載在長沙 故友相思道路賒 已分終年甘寂寞 豈知今日還京華 麟符上相恩偏厚 隋苑留歡日欲斜 明旦江頭倍惆悵 遠山芳草映殘霞

江邊微雨柳條新 握節含香二使臣 兩綬對懸雲夢日 方舟齊汎洞庭春 今朝草木逢新律 昨日山川滿戰塵 同是多情懷古客 不妨爲賦弔靈均

常思帝里奉交親 別後光陰屈指頻 蘭佩却歸綸閣下 荆枝猶寄楚江濱 十程山水勞幽夢 滿院煙花醉別人 料得此生強健在 會須重賞昔年春

危言危行古時人 歸向西山臥白雲 買宅尚尋徐處士 餐霞終訪許真君 容顏別後應如故 詩詠年來更不聞 今日城中春又至 落梅愁緒共紛紛

念子才多命且奇 亂中拋擲少年時 深藏七澤衣如雪 却見中朝鬢似絲 舊德在人終遠大 扁舟爲吏莫推辭 孤芳自愛凌霜處 詠取文公白菊詩

京江風靜喜乘流 極目遙瞻萬歲樓 喜氣蘢葱甘露晚 水煙波淡海門秋 五年不見鸞臺長 明日將陪兔苑遊 欲問平臺門下吏 相君還許吐茵不

盛府賓寮八十餘 閉門高臥興無如 梁王苑裏相逢早 潤浦城中得信疎 狼藉盃盤重會面 風流才調一如初 願君百歲猶強健 他日相尋隱士廬

紫微垣裏舊賓從 來向吳門謁府公 奉使謬持嚴助節 登門初識魯王宮 笙歌隱隱違離後 煙水茫茫悵望中 日暮瓜洲江北岸 兩行情淚滴西風

故人相別動經年 候館相逢倍慘然 顧我飲冰難輟櫂 感君扶病爲開筵 河灣水淺翹秋鷺 柳岸風微噪暮蟬 欲識酒醒魂斷處 謝公祠畔客亭前

三峰煙靄碧臨谿 中有騷人理釣絲 會友少於分袂日 謫居多却在朝時 丹心歷歷吾終信 俗慮悠悠爾不知 珍重韓君與高子 殷勤書札寄相思

去國離羣擲歲華 病容憔悴媿丹砂 谿連舍下衣長潤 山帶城邊日易斜 幾處垂鉤依野岸 有時披褐到鄰家 故人書札頻相慰 誰道西京道路賒

清時淪放在山州 邛竹紗巾處處游 野日蒼茫悲鵩舍 水風陰濕弊貂裘 雞鳴候旦寧辭晦 松節凌霜幾換秋 兩首新詩千里道 感君情分獨知丘

羈游白社身雖屈 高步辭場道不卑 投分共爲知我者 相尋多媿謫居時 離懷耿耿年來夢 厚意勤勤別後詩 今日谿邊正相憶 雪晴山秀柳絲垂

賈生去國已三年 短褐閑行皖水邊 盡日野雲生舍下 有時京信到門前 無人與和投湘賦 媿子來浮訪戴船 滿袖新詩好迴去 莫隨騷客醉林泉

正憐東道感賢侯 何幸南冠脫楚囚 睆伯臺前收別宴 喬公亭下艤行舟 四年去國身將老 百郡徵兵主尚憂 更向鄱陽湖上去 青衫憔悴淚交流

慼慼逢人問所之 東流相送向京畿 自甘逐客紉蘭佩 不料平民著戰衣 樹帶荒村春冷落 江澄霽色霧霏微 時危道喪無才術 空手徘徊不忍歸

石渠冊府神仙署 當用明朝第一人 腰下別懸新印綬 座中皆是故交親 龍池樹色供清景 浴殿香風接近鄰 從此翻飛應更遠 徧尋三十六天春

封疆多難正經綸 臺閣如何不用君 江上又勞爲小邑 篋中徒自有雄文 書生膽氣人誰信 遠俗歌謠主不聞 一首新詩無限意 再三吟味向秋雲

細雨輕風采藥時 褰簾隱几更何爲 豈知澤畔紉蘭客 來赴城中角黍期 多罪靜思如剉蘗 赦書纔聽似含飴 謝公制勝常閑暇 願接西州敵手棊

田園經雨綠分畦 飛蓋閑行九里堤 拂袖清風塵不起 滿川芳草路如迷 林開始覺晴天逈 潮上初驚浦岸齊 怪得仙郎詩句好 斷霞殘照遠山西

抱甕何人灌藥畦 金銜爲爾駐平堤 村橋野店景無限 綠水晴天思欲迷 橫笛乍隨輕吹斷 歸帆疑與遠山齊 鳳城迴望真堪畫 萬戶千門蔣嶠西

魂夢悠揚不奈何 夜來還在故人家 香濛蠟燭時時暗 戶映屏風故故斜 檀的慢調銀字管 雲鬟低綴折枝花 天明又作人間別 洞口春深道路賒

繡幌銀屏杳靄間 若非魂夢到應難 窗前人靜偏宜夜 戶內春濃不識寒 蘸甲遰觴纖似玉 含詞忍笑膩於檀 錦書若要知名字 滿縣花開不姓潘

南國佳人字玉兒 芙蓉雙臉遠山眉 仙郎有約長相憶 阿母何猜不得知 夢裏行雲還倏忽 暗中攜手乍疑遲 因思別後閑窗下 織得迴文幾首詩

湘浦懷沙已不疑 京城賜第豈前期 鼓聲到晚知坊遠 山色來多與靜宜 簪屨尚應憐故物 稻粱空自媿華池 新詩問我偏饒思 還念鷦鷯得一枝

驚蓬偶駐知多幸 斷雁重聯愜素期 當戶小山如舊識 上牆幽蘚最相宜 清風不去因栽竹 隙地無多也鑿池 更喜良鄰有嘉樹 綠陰分得近南枝

嘗聞黟縣似桃源 況是優游冠玳筵 遺愛非遙應臥理 祖風猶在好尋仙 朝衣舊識熏香史 祿米初營種秫田 大抵宦游須自適 莫辭離別二三年

問君孤櫂去何之 玉笥春風楚水西 山上斷雲分翠靄 林間晴雲入澄溪 琴心酒趣神相會 道士仙童手共攜 他日時清更隨計 莫如劉阮洞中迷

梁王籍寵就東藩 還召鄒枚坐兔園 今日好論天下事 昔年同受主人恩 石頭城下春潮滿 金柅亭邊綠樹繁 唯有音書慰離別 一盃相送別無言

煩君更上築金臺 世難民勞藉俊才 自有聲名馳羽檄 不妨談笑奉尊罍 元規樓迥清風滿 匡俗山春畫障開 莫忘故人離別恨 海潮迴處寄書來

聞君仙袂指洪厓 我憶情人別路賒 知有歡娛游楚澤 更無書札到京華 雲開驛閣連江靜 春滿西山倚漢斜 此處相逢應見問 爲言搔首望龍沙

亡羊岐路媿司南 二紀窮通聚散三 老去何妨從笑傲 病來看欲嬾朝參 離腸似線常憂斷 世態如湯不可探 珍重加餐省思慮 時時斟酒壓山嵐

身遙上國三千里 名在朝中二十春 金印不須辭入幕 麻衣曾此歎迷津 卷舒由我真齊物 憂喜忘心即養神 世路風波自飜覆 虛舟無計得沉淪

南朝名士富仙才 追步東卿遂不迴 丹井自深桐暗老 祠宮長在鶴頻來 巖邊桂樹攀仍倚 洞口桃花落復開 惆悵霓裳太平事 一函真跡鎖昭臺

先生曾有洞天期 猶傍天壇摘紫芝 處世自能心混沌 全真誰見德支離 玉霄塵閉人長在 全鼎功成俗未知 他日飆輪謁茅許 願同雞犬去相隨

平生心事向玄關 一入仙鄉似舊山 白鶴淚空晴眇眇 丹沙流澗暮潺潺 嘗嗟多病嫌中藥 擬問真經乞小還 滿洞煙霞互陵亂 何峰臺榭是蕭閑

已開山館待抽簪 更要巖泉欲洗心 常被松聲迷細韻 忽流花片落高岑 便疏淺瀨穿莎徑 始有清光映竹林 何日煎茶醞香酒 沙邊同聽暝猨吟

今宵星漢共晶光 應笑羅敷嫁侍郎 斗柄易傾離恨促 河流不盡後期長 靜聞天籟疑鳴佩 醉折荷花想豔妝 誰見宣猷堂上宴 一篇清韻振金鐺

微雲疎雨淡新秋 曉夢依稀十二樓 故作別離應有以 擬延更漏共無由 那教人世長多恨 未必天仙不解愁 博望苑中殘酒醒 香風佳氣獨遲留

登高節物最堪憐 小嶺疎林對檻前 輕吹斷時雲縹緲 夕陽明處水澄鮮 江城秋早催寒事 望苑朝稀足晏眠 庭有菊花尊有酒 若方陶令媿前賢

海門山下一漁舟 中有高人未白頭 已駕安車歸故里 尚通閨籍在龍樓 泉聲漱玉窗前落 江色和煙檻外流 今日君臣厚終始 不須辛苦畫雙牛

窗外虛明雪乍晴 簷前垂霤盡成冰 長廊瓦疊行行密 晚院風高寸寸增 玉指乍拈簪尚媿 金階時墜磬難勝 晨餐堪醒曹參酒 自恨空腸病不能

名遂功成累復輕 鱸魚因起舊鄉情 履聲初下金華省 帆影看離石首城 化劒津頭尋故老 同亭會上問仙卿 冥鴻高舉真難事 相送何須淚滿纓

仙郎移病暑天過 却似冥鴻避罻羅 晝夢乍驚風動竹 夜吟時覺露霑莎 情親稍喜貧居近 性嬾猶嫌上直多 望苑恩深期勿藥 青雲岐路未蹉跎

往歲曾游弄水亭 齊峰濃翠暮軒橫 哀猨出檻心雖喜 傷鳥聞弦勢易驚 病後簪纓殊寡興 老來泉石倍關情 今朝池口風波靜 遙賀山前有頌聲

蹇步還依列宿邊 拱辰重認舊雲天 自嗟多難飄零困 不似當年膽氣全 雞樹晚花疎向日 龍池輕浪細含煙 從來不解爲身計 一葉悠悠任大川

時情世難消吾道 薄宦流年危此身 莫歎京華同寂寞 曾經兵革共漂淪 對山開戶唯求靜 貰酒留賓不道貧 善政空多尚淹屈 不知誰是解憂民

逐客悽悽重入京 舊愁新恨兩難勝 雲收楚塞千山雪 風結秦淮一尺冰 置醴筵空情豈盡 投湘文就思如凝 更殘月落知孤坐 遙望船窗一點星

故人相別動相思 此地相逢豈素期 九子峰前閑未得 五谿橋上坐多時 甘泉從幸余知忝 宣室徵還子未遲 且飲一盃消別恨 野花風起漸離披

我持使節經韶石 君作閑游過武夷 兩地山光成獨賞 隔年鄉思暗相知 洪厓壇上長岑寂 孺子亭前自別離 珍重分岐一盃酒 強加餐飯數吟詩

桂籍知名有幾人 翻飛相續上青雲 解憐才子寧唯我 遠作卑官尚見君 嶺外獨持嚴助節 宮中誰薦長卿文 新詩試爲重高詠 朝漢臺前不可聞

孫家虛坐弔諸孤 張叟僧房見手書 二紀歡游今若此 滿衣零淚欲何如 腰間金印從如斗 鏡裏霜華已滿梳 珍重遠公應笑我 塵心唯此未能除

但是豪家重牡丹 爭如丞相閣前看 鳳樓日暖開偏早 雞樹陰濃謝更難 數朵已應迷國豔 一枝何幸上塵冠 不知更許憑欄否 爛熳春光未肯殘

欲使新正識有年 故飄輕絮伴春還 近看瓊樹籠銀闕 遠想瑤池帶玉關 潤逐麳麰鋪綠野 暖隨杯酒上朱顏 朝來花萼樓中宴 數曲賡歌雅頌間

往年淦水駐行軒 引得清流似月圓 自有谿光還碧甃 不勞人力遞金船 潤滋苔蘚欺茵席 聲入杉松當管弦 珍重詩人頻管領 莫教塵土咽潺潺

暫來城闕不從容 却佩銀魚隱玉峰 雙澗水邊欹醉石 九仙臺下聽風松 題詩翠壁稱逋客 采藥春畦狎老農 野鶴乘軒雲出岫 不知何日再相逢

西院春歸道思深 披衣閑聽暝猨吟 鋪陳政事留黃閣 偃息神機在素琴 玉柄暫時疎末座 瑤華頻復惠清音 開晴便作東山約 共賞煙霞放曠心

秋暮天高稻穟成 落星山上會諸賓 黃花汎酒依流俗 白髮滿頭思古人 巖影晚看雲出岫 湖光遙見客垂綸 風煙不改年長度 終待林泉老此身

重陽高會古平臺 吟徧秋光始下來 黃菊後期香未減 新詩捧得眼還開 每因佳節知身老 却憶前歡似夢迴 且喜清時屢行樂 是非名利盡悠哉

禁裏秋光似水清 林煙池影共離情 暫移黃閣只三載 却望紫垣都數程 滿座清風天子送 隨車甘雨郡人迎 綺霞閣上詩題在 從此還應有頌聲

憶共庭蘭倚砌裁 柔條輕吹獨依隈 自知佳節終堪賞 爲惜流光未忍開 采擷也須盈掌握 馨香還解滿尊罍 今朝旬假猶無事 更好登臨汎一盃

聞君竹馬戲毘陵 誰道觀風自六卿 今日聲明光舊物 共看旌斾擁書生 斬蛟橋下谿煙碧 射虎亭邊草路清 應念筵中倍離恨 老來偏重十年兄

今夜銀河萬里秋 人言織女嫁牽牛 佩聲寥亮和金奏 燭影熒煌映玉鉤 座客亦從天子賜 更籌須爲主人留 世間盛事君知否 朝下鸞臺夕鳳樓

江海分飛二十春 重論前事不堪聞 主憂臣辱誰非我 曲突徙薪唯有君 金紫滿身皆外物 雪霜垂領便離羣 鶴歸華表望不盡 玉笥山頭多白雲

石渠東觀兩優賢 明主知臣豈偶然 鴛鷺分行皆接武 金蘭同好共忘年 懷恩未遂林泉約 竊位空慙組綬懸 多少深情知不盡 好音相慰強成篇

潮溝橫趣北山阿 一月三游未是多 老去交親難暫捨 閑中滋味更無過 谿橋樹映行人渡 村徑風飄牧豎歌 孤櫂亂流偏有興 滿川晴日弄微波

臺畔西風御果新 芳香精彩麗蕭辰 柔條細葉妝治好 紫蔕紅芳點綴勻 幾朵得陪天上宴 千株長作洞中春 今朝聖藻偏流詠 黃菊無由更敢鄰

明光殿裏夜迢迢 多病逢秋自寂寥 蠟炬乍傳丹鳳詔 御題初認白雲謠 今宵幸識衢尊味 明日知停入閤朝 爲感君恩判一醉 不煩辛苦解金貂

王門嘉禮萬人觀 況是新承置醴歡 花燭喧闐丞相府 星辰搖動遠遊冠 歌聲暫闋聞宮漏 雲影初開見露盤 帝里佳期頻賦頌 長留故事在金鑾

禪靈橋畔落殘花 橋上離情對日斜 顧我乘軒慙組綬 羨師飛錫指煙霞 樓中西嶺真君宅 門外南州處士家 莫道空談便無事 碧雲詩思更無涯

風滿潮溝木葉飛 水邊行客駐驂騑 三朝恩澤馮唐老 萬里鄉關賀監歸 世路窮通前事遠 半生談笑此心違 離歌不識高堂慶 特地令人淚滿衣

諸公長者鄭當時 事事無心性坦夷 但是登臨皆有作 未嘗相見不伸眉 生前適意無過酒 身後遺言只要詩 三日笑談成理命 一篇投弔尚應知

平生中表最情親 浮世那堪聚散頻 謝朓去吟歸省閣 劉楨猶自臥漳濱 舊游半似前生事 要路多逢後進人 且喜新吟報強健 明年相望杏園春

翩翩歸盡塞垣鴻 隱隱驚開蟄戶蟲 渭北離愁春色裏 江南家事戰塵中 還同逐客紉蘭佩 誰聽縲囚奏土風 多謝賢侯振吾道 免令搔首泣途窮

別後相思鶴信稀 郡樓南望遠峰迷 人歸仙洞雲連地 花落春林水滿溪 白髮只應悲鏡鑷 丹砂猶待寄刀圭 方平車駕今何在 常苦塵中日易西

地枕吳溪與越峰 前朝恩錫靈泉額 竹林晴見雁塔高 石室曾棲幾禪伯 荒碑字沒秋苔深 古池香泛荷花白 客有經年說別林 落日啼猨情脈脈

常恨清風千載鬱 洞天令得恣遊遨 松楸古色玉壇靜 鸞鶴不來青漢高 茅氏井寒丹已化 玄宗碑斷夢仍勞 分明有箇長生路 休向紅塵嘆二毛

昨日塵遊到幾家 就中偏省近宣麻 水田鋪座時移畫 金地譚空說盡沙 傍竹欲添犀浦石 栽松更碾味江茶 有時捻得休公卷 倚柱閑吟見落霞

龍華咫尺斷來音 日夕空馳詠德心 禪月字清師號別 壽春詩古帝恩深 畫成羅漢驚三界 書似張顛直萬金 莫倚名高忘故舊 曉晴閑步一相尋

長愛吾師性自然 天心白月水中蓮 神通力遍恆沙外 詩句名高八米前 尋訪不聞朝振錫 修行唯說夜安禪 太平時節俱無事 莫惜時來話草玄

滿城文武欲朝天 不覺鄰師犯塞煙 唐主再懸新日月 蜀王難保舊山川 非干將相扶持拙 自是君臣數盡年 古往今來亦如此 幾曾歡笑幾潸然

巖下年年自寢訛 生靈餐盡意如何 爪牙衆後民隨減 溪壑深來骨已多 天子紀綱猶被弄 客人窮獨固難過 長途莫怪無人跡 盡被山王稜殺他

吾王巡狩爲安邊 此去秦亭尚數千 夜照路岐山店火 曉通消息戍瓶煙 爲雲巫峽雖神女 跨鳳秦樓是謫仙 八駿似龍人似虎 何愁飛過大漫天

青城山峭皂江寒 欲度當時作等閑 櫂逆狂風趨近岸 舟逢怪石碎前灣 手攜弱杖倉皇處 命出洪濤頃刻間 今日深恩無以報 令人羞記雀銜環

世人空解競丹青 惟子通玄得墨靈 應有鬼神看下筆 豈無風雨助成形 威疑噴浪歸滄海 勢欲拏雲上杳冥 靜閉綠堂深夜後 曉來簾幕似聞腥

赤城霞起武陵春 桐柏先生解守真 白石橋高曾縱步 朱陽館靜每存神 囊中隱訣多仙術 肘後方書濟俗人 自領蓬萊都水監 只憂滄海變成塵

爭霸圖王事總非 中原失統可傷悲 從來賓主如郵傳 勝負干戈似局棊 周粟縱榮寧忍食 葛廬頻顧謾勞思 江山有待早歸去 好向鷦林擇一枝

當年巧匠製茅亭 臺館翬飛匝郡城 萬竈貔貅戈甲散 千家羅綺管弦鳴 柳腰舞罷香風度 花臉粧勻酒暈生 試問亭前花與柳 幾番衰謝幾番榮

因登巨石知來處 勃勃元生綠蘚痕 靜即等閑藏草木 動時頃刻遍乾坤 橫天未必朋元惡 捧日還曾瑞至尊 不獨朝朝在巫峽 楚王何事謾勞魂

三千功滿仙昇去 留得山前舊隱基 但見白雲長掩映 不知浮世幾興衰 松稍風觸霓旌動 椶葉霜霑鶴翅垂 近代無人尋異事 野泉噴月瀉秋池

琪木扶疎繫辟邪 麻姑夜宴紫皇家 銀河旌節搖波影 珠閣笙簫吸月華 翠鳳引遊三島路 赤龍齊駕五雲車 星稀猶倚虹橋立 擬就張騫搭漢槎

神仙風格本難儔 曾從前皇翠輦遊 紅躑躅繁金殿暖 碧芙蓉笑水宮秋 寶箏鈿剝陰塵覆 錦帳香消畫燭幽 一旦色衰歸故里 月明猶夢按梁州

未向漆園爲傲吏 定應明代作徵君 傳家奕世無金玉 樂道經年有典墳 帶雨小舟橫別澗 隔花幽犬吠深雲 到頭終爲蒼生起 休戀耕煙楚水濆

吳江浪浸白蒲春 越女初挑一樣新 纔自繡窗離玉指 便隨羅襪上香塵 石榴裙下從容久 玳瑁筵前整頓頻 今日高樓鴛瓦上 不知拋擲是何人

谷口今逢避世才 入門瀟灑絕塵埃 漁舟下釣乘風去 藥醞留賓待月開 數片石從青嶂得 一條泉自白雲來 竹軒相對無言語 盡日南山不欲迴

嘿坐能除萬種情 臘高兼有賜衣榮 講經舊說傾朝聽 登殿曾聞降輦迎 幽逕北連千嶂碧 虛窗東望一川平 長年門外無塵客 時見元戎駐斾旌

高人爲縣在南京 竹遶琴堂水遶城 地古既資攜酒興 務閑偏長看山情 松軒待月僧同坐 藥圃尋花鶴伴行 百里甚堪留惠愛 莫教空說魯恭名

一道澄瀾徹底清 仙郎輕棹出重城 採蘋虛得當時稱 述職那同此日榮 劍戟步經高障黑 綺羅光動百花明 謝公攜妓東山去 何似乘春奉昭行

白面山南靈慶院 茅齋道者雪峰禪 只棲雲樹兩三畝 不下煙蘿四五年 猨鳥認聲呼喚易 龍神降伏住持堅 誰知今日秋江畔 獨步醫王闡法筵

曾看畫圖勞健羨 如今親見畫猶麄 減除天半石初泐 欠却幾株松未枯 題像閣人漁浦叟 集生臺鳥謝城烏 我來一聽支公論 自是吾身幻得吾

翰林遺跡鏡潭前 孤峭高僧此處禪 出爲信門興化日 坐當吾國太平年 身同瑩澈尼珠淨 語並鋒鋩慧劒堅 道果已圓名已遂 即看千匝遶香筵

兩衙前後訟堂清 軟錦披袍擁鼻行 雨後綠苔侵履跡 春深紅杏鎖鶯聲 因攜久醞松醪酒 自煮新抽竹筍羹 也解爲詩也爲政 儂家何似謝宣城

秋風漢北雁飛天 單騎那堪遶賀蘭 磧暗更無巖樹影 地平時有野燒瘢 貂披寒色和衣冷 劒佩胡霜隔匣寒 早晚橫戈似飛尉 擁旄深入異田單

鉢略城邊日欲西 遊人却憶舊山歸 牛羊集水煙黏步 鵰鶚盤空雪滿圍 獵騎靜逢邊氣薄 戍樓寒對暮煙微 橫行總是男兒事 早晚重來似漢飛

不將桂子種諸天 長得尋君水石邊 玄豹夜寒和霧隱 驪龍春暖抱珠眠 山中宰相陶弘景 洞裏真人葛稚川 一度相思一惆悵 水寒煙澹落花前

金鼎光輝照雪袍 雒陽春夢憶波濤 塵埃滿眼人情異 風雨前程馬足勞 接塞峨眉通蜀險 過山仙掌倚秦高 別來無限幽求子 應笑區區味六韜

莫學區區老一經 夷門關吏舊書生 晉朝滅後無中散 韓國亡來絕上卿 龍變洞中千谷冷 劒橫天外八風清 好攜長策干時去 免逐漁樵度太平

鵰鶚途程在碧天 綵衣東去復何言 二千賓客舊知己 十二山河新故園 吟看桂生溪月上 醉聽鯤化海濤翻 好期聖代重相見 莫學袁生老竹軒

孤雲無定鶴辭巢 自負焦桐不說勞 服藥幾年期碧落 驗符何處呪丹毫 子陵山曉紅雲密 青草湖平雪浪高 從此人稀見蹤跡 還應選地種仙桃

劒氣徒勞望斗牛 故人別後阻仙舟 殘春謾道深傾酒 好月那堪獨上樓 何處是非隨馬足 由來得喪白人頭 清風未許重攜手 幾度高吟寄水流

碧江頭與白雲門 別後秋霜點鬢根 長記學禪青石寺 最思共醉落花村 林間竹有湘妃淚 窗外禽多杜宇魂 未棹扁舟重回首 采薇收橘不堪論

病多慵引架書看 官職無才思已闌 穴鳳瑞時來却易 人龍別後見何難 琴樽風月閑生計 金玉松筠舊歲寒 早晚煙村碧江畔 挂罾重對蓼花灘

國風千載務重華 須逐浮雲背若耶 無地可歸堪種玉 有天教上且乘槎 白綸巾卸蘇門月 紅錦衣裁御苑花 他日成都却回首 東山看取謝鯤家

岐山高與隴山連 製錦無私服晏眠 鸚鵡語中分百里 鳳凰聲裏過三年 秦無舊俗雲煙媚 周有遺風父老賢 莫役生靈種楊柳 一枝枝折灞橋邊

十年流落賦歸鴻 誰傍昏衢駕燭龍 竹屋亂煙思梓澤 酒家疎雨夢臨邛 千年別恨調琴懶 一片年光覽鏡慵 早晚休歌白石爛 放教歸去臥羣峰

誰爲梅花怨未平 一聲高喚百龍驚 風當閶闔庭初靜 月在姑蘇秋正明 曲盡綠楊涵野渡 管吹青玉動江城 臨流不欲殷勤聽 芳草王孫舊有情

依舊池邊草色芳 故人何處憶山陽 書回科斗江帆暮 曲罷騶虞海樹蒼 吟望曉煙思桂渚 醉依殘月夢餘杭 別來南國知誰在 空對襜褕一斷腸

織錦歌成下翠微 豈勞西去問搘機 未開水府珠先見 不掘豐城劒自輝 鼇逐玉蟾攀桂上 馬隨青帝踏花歸 相逢半是雲霄客 應笑歌牛一布衣

幾年帝里阻煙波 敢向明時叩角歌 看盡好花春臥穩 醉殘紅日夜吟多 印開夕照垂楊柳 畫破寒潭老芰荷 昨夜前溪有龍鬬 石橋風雨少人過

罷吟鸚鵡草芊芊 又泛鴛鴦水上天 一棹冷涵楊柳雨 片帆香挂芰荷煙 綠搖江澹萍離岸 紅點雲疎橘滿川 何處邈將歸畫府 數莖紅蓼一漁船

芙蓉簾幕扇秋紅 蠻府新郎夜讌同 滿座馬融吹笛月 一樓張翰過江風 杯黏紫酒金螺重 談轉琱璫玉麈空 深荷良宵慰顦顇 德星池館在江東

狂歌白鹿上青天 何似蘭塘釣紫煙 萬卷祖龍坑外物 一泓孫楚耳中泉 翩翾蠻榼薰晴浦 轂轆魚車響夜船 學取青蓮李居士 一生杯酒在神仙

誰如南浦傲煙霞 白葛衣青稱帽紗 碧玉蜉蝣迎客酒 黃金轂轆釣魚車 吟歌雲鳥歸樵谷 臥愛神仙入畫家 他日鳳書何處覓 武陵煙樹半桃花

昔年南去得娛賓 頓遜杯前共好春 螘泛羽觴蠻酒膩 鳳銜瑤句蜀牋新 花憐遊騎紅隨轡 草戀征車碧遶輪 別後青青鄭南陌 不知風月屬何人

僕射陂前是傳郵 去程鵰鶚弄高秋 吟拋芍藥裁詩圃 醉下茱萸飲酒樓 向日迥飛駒皎皎 臨風誰和鹿呦呦 明年二月仙山下 莫遣桃花逐水流

千里崤函一夢勞 豈知雲館共蕭騷 半簾綠透偎寒竹 一榻紅侵墜晚桃 蠻酒客稀知味長 蜀琴風定覺弦高 感君巖下閑招隱 細縷金盤鱠錯刀

暖掠紅香燕燕飛 五雲仙珮曉相攜 花開鸚鵡韋郎曲 竹亞虬龍白帝溪 富貴萬場歸紫酒 是非千載逐芳泥 不知多少開元事 露泣春叢向日低

鵲巖煙斷玉巢欹 罨畫春塘太白低 馬踏翠開垂柳寺 人耕紅破落花蹊 千年勝概咸原上 幾代荒涼繡嶺西 碧吐紅芳舊行處 豈堪回首草萋萋

長竿一繫白龍吟 誰和騶虞發素琴 野客碧雲魂易斷 故人芳草夢難尋 天從補後星辰穩 海自潮來島嶼深 好向明庭拾遺事 莫教玄豹老泉林

江上陰雲鎖夢魂 江邊深夜舞劉琨 秋風萬里芙蓉國 暮雨千家薜荔村 鄉思不堪悲橘柚 旅遊誰肯重王孫 漁人相見不相問 長笛一聲歸島門

白玉堆邊蔣逕橫 空涵二十四灘聲 老無征戰軒轅國 貧有茅茨帝舜城 丹鳳晝飛羣木冷 一龍秋臥九江清 時人莫笑非經濟 還待中原致太平

秦樹朦朧春色微 香風煙煖樹依依 邊城夜靜月初上 芳草路長人未歸 折柳且堪吟晚檻 弄花何處醉殘暉 釣鄉千里斷消息 滿目碧雲空自飛

不隨黃鶴起煙波 應笑無成返薜蘿 看盡好花春臥穩 醉殘紅日夜吟多 高添雅興松千尺 暗養清音竹數科 珍重仙曹舊知己 往來星騎一相過

秋池雲下白蓮香 池上吟仙寄竹房 閑頌國風文字古 靜消心火夢魂涼 三春蓬島花無限 八月銀河路更長 此境空門不曾有 從頭好語與醫王

千鍾紫酒薦菖蒲 松島蘭舟瀲灩居 曲內橘香江客笛 字中嵐氣岳僧書 吟期汗漫驅金虎 坐約丹青跨玉魚 七色花虬一聲鶴 幾時乘興上清虛

琵琶峽口月溪邊 玉乳頭佗憶舊川 一錫冷涵蘭徑路 片帆香挂橘洲煙 苔封石錦棲霞室 水迸衣珠噴玉蟬 莫道翩翩去如夢 本來吟鳥在林泉

耿耿銀河鴈半橫 夢欹金碧轆轤輕 滿窗謝練江風白 一枕齊紈海月明 楊柳敗梢飛葉響 芰荷香柄折秋鳴 誰人更唱陽關曲 牢落煙霞夢不成

露下銀河鴈度頻 囊中壚火幾時真 數莖白髮生浮世 一盞寒燈共故人 雲外簟涼吟嶠月 島邊花暖釣江春 何當歸去重攜手 依舊紅霞作近鄰

鑄時天匠待英豪 紫焰寒星匣倍牢 三尺何年拂塵土 四溟今日絕波濤 雄應垓下收蛇陣 滯想溪頭伴豹韜 惜是真龍懶拋擲 夜來衝斗氣何高

鳥盡弓藏良可哀 誰知歸釣子陵臺 鍊多不信黃金耗 吟苦須驚白髮催 喘月吳牛知夜至 嘶風胡馬識秋來 燕歌別後休惆悵 黍已成畦菊已開

三皇上人春夢醒 東侯老大麒麟生 洞連龍穴全山冷 窗透鼇波盡室清 計拙恥居巖麓老 氣狂慙與斗牛平 誰人爲向青編上 直傍巢由寫一名

流水物情諳世態 落花春夢壓塵勞 織檻錦紋苔乍結 墮書花印菊初殘 光陰老去無成事 富貴不來爭奈何 眠雲無限好知己 應笑不歸花滿樽

繡衣公子宴池塘 淑景融融萬卉芳 珠翠照天春未老 管弦臨水日初長 風飄柳線金成穗 雨洗梨花玉有香 醉後不能離綺席 擬憑青帝繫斜陽

桐葉飛霜落井欄 菱花藏雪助衰顏 夜窗颯颯搖寒竹 秋枕迢迢夢故山 臨水釣舟橫荻岸 隔溪禪侶啓柴關 覺來依舊三更月 離緒鄉心起萬端

舊館秋寒夜夢長 水簾疎影入迴塘 宦情率爾拖魚艇 客恨依然在燕梁 白鷺獨飄山面雪 紅蕖全謝鏡心香 起來不語無人會 醉倚東軒半夕陽

蜀都春色漸離披 夢斷雲空事莫追 宮闕一城荒作草 王孫猶自醉如泥 誰家玉笛吹殘照 柳市金絲拂舊堤 可惜錦江無錦濯 海棠花下杜鵑啼

幽庭凝碧亦漣漪 簷霤聲繁聒夢歸 半岫金烏纔委照 一川石燕又交飛 濯枝霢霂榴花吐 吹渚飄颻暑氣微 因憶故園閑釣處 蒼苔斑駁滿漁磯

春霽江山似畫圖 醉垂鞭袂出康衢 猖狂亂打貔貅鼓 懶慢遲修鴛鷺書 老色漸來欺鬢髮 閑晴將欲傲簪裾 苔錢遍地知多少 買得花枝不落無

荒僻淹留歲已深 解龜無計恨難任 守方半會蠻夷語 賀廈全忘燕雀心 夜靜倚樓悲月笛 秋寒欹枕泣霜砧 宦情總逐愁腸斷 一筯鱸魚直萬金

直氣從來不入時 掩關慵更釣磻溪 斯文未喪宣尼歎 吾道將窮阮籍悲 輕粉覆霜凝夜砌 亂金鋪菊織秋籬 南陽臥久無人問 薄命非才有可疑

春雲春日共朦朧 滿院梨花半夜風 宿酒未醒珠箔捲 豔歌初闋玉樓空 五湖范蠡才堪重 六印蘇秦道不同 再取素琴聊假寐 南柯靈夢莫相通

素律初迴枕簟涼 松風飄泊入華堂 譚雞寂默紗窗靜 夢蝶蕭條玉漏長 歸去水雲多阻隔 別來情緒足悲傷 霜砧月笛休相引 只有離襟淚兩行

風送秋荷滿鼻香 竹聲敲玉近虛廊 夢迴故國情方黯 月過疎簾夜正涼 菱鏡也知移豔態 錦書其奈隔年光 鸞膠處處難尋覓 斷盡相思寸寸腸

薄暮疎林宿鳥還 倚樓垂袂復憑欄 月沈江底珠輪淨 雲鎖峰頭玉葉寒 劉毅暫貧雖壯志 馮唐將老自低顏 無言獨對秋風立 擬把朝簪換釣竿

金閨寂寞罷妝臺 玉筯闌干界粉腮 花落掩關春欲暮 月圓欹枕夢初迴 鸞膠豈續愁腸斷 龍劒難揮別緒開 曾寄錦書無限意 塞鴻何事不歸來

青鏡重磨照白鬚 白鬚撚閑意何如 故園迢遰千山外 荒郡淹留四載餘 風送竹聲侵枕簟 月移花影過庭除 秋霜滿領難消釋 莫讀離騷失意書

多時窗外語呢喃 只要佳人捲繡簾 大廈已成須慶賀 高門頻入莫憎嫌 花間舞蝶和香趁 江畔春泥帶雨銜 栖息數年情已厚 營巢爭肯傍他簷

一承兌澤蒞方州 八度春光照郡樓 好景幾將官吏醉 名山時領管弦遊 空花任爾頻侵眼 老雪從他漸滿頭 歸去杜陵池閣在 只能歡笑不能愁

二月風光似洞天 紅英翠萼簇芳筵 楚王雲雨迷巫峽 江令文章媚蜀箋 歌黛入顰春袖斂 舞衣新繡曉霞鮮 酒闌香袂初分散 笑指漁翁釣暮煙

東風滿地是梨花 只把琴心殢酒家 立處晚樓橫短笛 望中春草接平沙 雁行斷續晴天遠 燕翼參差翠幕斜 歸計未成頭欲白 釣舟煙浪思無涯

搖落江天萬木空 雁行斜戛塞垣風 征閨擣月離愁遠 舊館眠雲旅夢通 郢客豈能陪下里 臯禽爭肯戀樊籠 此心曠蕩誰相會 盡在南華十卷中

新秋菡萏發紅英 向晚風飄滿郡馨 萬疊水紋羅乍展 一雙鸂鶒繡初成 採蓮女散吳歌闋 拾翠人歸楚雨晴 遠岸牧童吹短笛 蓼花深處信牛行

嘉陵江畔餞行車 離袂難分十里餘 慷慨莫誇心似鐵 留連不覺淚成珠 風光川谷梅將發 音信雲天雁未疎 立馬舉鞭無限意 會稀別遠擬何如

迴車院子未迴車 三載疲民詠袴襦 借寇已承英主詔 乞骸須上老臣書 黃金蜀柳籠朱戶 碧玉湘筠映綺疏 因問滿筵詩酒客 錦江何處有鱸魚

屈指良交十四人 隙駒風燭漸爲塵 當初花下三秦客 只有天涯二老身 乘醉幾同遊北內 尋芳多共謁東隣 此時阻隔關山遠 月滿江樓淚滿巾

高秋咸鎬起霜風 秦漢荒陵樹葉紅 七國鬬雞方賈勇 中原逐鹿更爭雄 南山漠漠雲常在 渭水悠悠事旋空 立馬舉鞭遙望處 阿房遺址夕陽東

繡林紅岸落花鈿 故去新來感自然 絕塞杪春悲漢月 長林深夜泣緗弦 錦書雁斷應難寄 菱鏡鸞孤貌可憐 獨倚畫屏人不會 夢魂纔別戍樓邊

憑高多是偶汍瀾 紅葉何堪照病顏 萬疊雲山供遠恨 一軒風物送秋寒 背琴鶴客歸松徑 橫笛牛童臥蓼灘 獨倚郡樓無限意 夕陽西去水東還

醉卓寒筇傍水行 漁翁不會獨吟情 龜能顧印誰相重 鶴偶乘軒自可輕 簪組百年終長物 文章千古亦虛名 是非得喪皆閑事 休向南柯與夢爭

獨上江樓望故鄉 淚襟霜笛共淒涼 雲生隴首秋雖早 月在天心夜已長 魂夢只能隨蛺蝶 煙波無計學鴛鴦 蜀箋都有三千幅 總寫離情寄孟光

琴中難挑孰憐才 獨對良宵酒數杯 蘇子黑貂將已盡 宋弘青鳥又空回 月穿淨牖霜成隙 風捲殘花錦作堆 欹枕夢魂何處去 醉和春色入天台

十月芙蓉花滿枝 天庭驛騎賜寒衣 將同玉蝶侵肌冷 也遣金鵬遍體飛 夜臥始知多忝竊 晝行方覺轉光輝 深冬若得朝丹闕 太華峰前衣錦歸

朱冠金距綵毛身 昧爽高聲已報晨 作瑞莫慚先貢楚 擅塲須信獨推秦 淮南也伴升仙犬 函谷曾容借曉人 此日卑棲隨飲啄 宰君驅我亦相馴

微雨微風隔晝簾 金爐檀炷冷慵添 桃花滿地春牢落 柳絮成堆雪棄嫌 寶瑟不能邀卓氏 綵毫何必夢江淹 宦情歸興休相撓 隼斾漁舟總未厭

搖搖離緒不能持 滿郡花開酒熟時 羞聽黃鶯求善友 強隨綠柳展愁眉 隔雲故國山千疊 傍水芳林錦萬枝 聖主未容歸北闕 且將勤儉撫南夷

重陽不忍上高樓 寒菊年年照暮秋 萬疊故山雲總隔 兩行鄉淚血和流 黃茅莽莽連邊郡 紅葉紛紛落釣舟 歸計未成年漸老 茱萸羞戴雪霜頭

載花乘酒上高山 四望秋空八極寬 蜀國江山存不得 劉家豚犬取何難 張儀舊壁蒼苔厚 葛亮荒祠古木寒 獨對斜陽更惆悵 錦江東注似波瀾

綺筵金碧照芳菲 酒滿瑤巵水滿池 去歲南岐離郡日 今春東蜀看花時 儉蓮發臉當籌著 緒柳生腰按柘枝 座客半酣言笑狎 孔融懷抱正怡怡

齊朝慶裔祖敖曹 麟角無雙鳳九毛 聲價五侯爭辟命 文章一代振風騷 醉琴自寄陶家意 夢枕誰聽益郡刀 補衮應星曾奏舉 北山南海孰爲高

屈指依稀十五年 鸞臺秘閣位相懸 分飛淮甸雁行斷 重見江樓蟾影圓 滯跡未偕朝北闕 高才方命入西川 願君通理須還早 拜慶慈親几杖前

朱欄芳草綠纖纖 欹枕高堂捲晝簾 處處落花春寂寂 時時中酒病懨懨 塞鴻信斷雖堪訝 梁燕詞多且莫嫌 自有卷書銷永日 霜華未用鬢邊添

忘憂何必在庭萱 是事悠悠竟可寬 酒病未能辭錦里 春狂又擬入桃源 風吹楊柳絲千縷 月照梨花雪萬團 閑泥金徽度芳夕 幽泉石上自潺湲

小橋流水接平沙 何處行雲不在家 畢卓未來輕竹葉 劉晨重到殢桃花 琴樽冷落春將盡 幃幌蕭條日又斜 回首却尋芳草路 金鞍拂柳思無涯

柳擺輕絲拂嫩黃 檻前流水滿池塘 一筵金翠臨芳岸 四面煙花出粉牆 舞袖逐風翻繡浪 歌塵隨燕下雕梁 蠻箋象管休凝思 且放春心入醉鄉

劒關雲棧亂崢嶸 得喪何由險與平 千載龜城終失守 一堆鬼錄漫留名 季年必不延昏主 薄賞那堪激懦兵 李特後來多二世 納降歸擬盡公卿

窮通分定莫淒涼 且放歡情入醉鄉 范蠡扁舟終去相 馮唐半世只爲郎 風飄玉笛梅初落 酒汎金樽月未央 休把虛名撓懷抱 九原丘隴盡侯王

齊女屏幃失舊容 侍中冠冕有芳蹤 翅翻晚鬢尋香露 聲引秋絲逐遠風 旅館聽時髭欲白 戍樓聞處葉多紅 只知送恨添愁事 誰見凌霄羽蛻功

分飛屈指十三年 菡萏峰前別社蓮 薄宦偶然來左蜀 孤雲何事在南燕 一封瑤簡音初達 兩處金沙色共圓 珍重湯休惠佳句 郡齋吟久不成眠

金杯不以滌愁腸 江郡芳時憶故鄉 兩岸煙花春富貴 一樓風月夜淒涼 王章莫耻牛衣淚 潘岳休驚鶴鬢霜 歸去蓮花歸未得 白雲深處有茅堂

古今通塞莫咨嗟 謾把霜髯敵歲華 失手已慙蛇有足 用心休爲鼠無牙 九天雲淨方憐月 一夜風高便厭花 獨倚郡樓人不會 釣舟春浪接平沙

未上亨衢獨醉吟 賦成無處博黃金 家人莫問張儀舌 國士須知豫讓心 照乘始堪沽善價 陽春爭忍混凡音 鵾鵬鱗翼途程在 九萬風雲海浪深

彭壽殤齡共兩空 幻泡緣影夢魂中 缺圓宿會長如月 飄忽浮生疾似風 修短百年先後定 賢愚千古是非同 南柯太守知人意 休問陶陶塞上翁

樂廣亡來冰鏡稀 宓妃嫫母混妍媸 且於霧裏藏玄豹 休向窗中問碧雞 百氏典墳空自苦 一堆螢雪竟誰知 門前春色芳如晝 好掩書齋任所之

去年今日到榮州 五騎紅塵入郡樓 貔虎只知迎太守 蠻夷不信是儒流 姦豪已息時將泰 疲瘵全蘇歲又周 聖主若容辭重祿 便歸煙水狎羣鷗

依約樊川似旭川 郡齋風物盡蕭然 秋庭碧蘚鋪雲錦 晚閣紅蕖簇水仙 醉筆語狂揮粉壁 歌梁塵亂拂花鈿 情懷放蕩無羈束 地角天涯亦信緣

郡城樓閣繞江濱 風物清秋入望頻 銅鼓祭龍雲塞廟 蘆花飄市雪黏人 蓮披淨沼羣香散 鷺點寒煙玉片新 歸去杜陵池館在 且將朝服拂埃塵

嫋嫋香英三四枝 亭亭紅豔照階墀 正當晚檻初開處 却似春闈就試時 少女不吹方熠爚 東君偏惜未離披 夜深斜倚朱欄外 擬把鄰光借與誰

曾求芳茗貢蕪詞 果沐頒霑味甚奇 龜背起紋輕炙處 雲頭翻液乍烹時 老丞倦悶偏宜矣 舊客過從別有之 珍重宗親相寄惠 水亭山閣自攜持

去年曾看牡丹花 蛺蝶迎人傍彩霞 今日再遊光福寺 春風吹我入仙家 當筵芬馥歌唇動 倚檻嬌羞醉眼斜 來歲未朝金闕去 依前和露載歸衙

淡淡微紅色不深 依依偏得似春心 煙輕虢國顰歌黛 露重長門斂淚衿 低傍繡簾人易折 密藏香蘂蝶難尋 良宵更有多情處 月下芬芳伴醉吟

近窗臥砌兩三叢 佐靜添幽別有功 影鏤碎金初透月 聲敲寒玉乍搖風 無憑費叟煙波碧 莫信湘妃淚點紅 自是子猷偏愛爾 虛心高節雪霜中

素靈失律詐風流 強把芳菲半載偷 是葉葳蕤霜照夜 此花爛熳火燒秋 謝蓮色淡爭堪種 陶菊香穠亦合羞 誰道金風能肅物 因何厚薄不相侔

我兒辭去淚雙流 蜀郡秦川兩處愁 紅葉滿山歸故國 黃茅徧地住他州 荷衣曉挂慙官吏 菱鏡秋窺訝鬢髹 好向雲泉營舊隱 莫教莊叟畏犧牛

屈指平陽別社蓮 蟾光一百度曾圓 孤雲自在知何處 薄宦參差亦信緣 山郡披風方穆若 花時分袂更淒然 搖鞭相送嘉陵岸 回首羣峰隔翠煙

閑庭欹枕正悲秋 忽覺新編浣遠愁 才薄只愁安雁戶 年高空憶復漁舟 鷺翹皓雪臨汀岸 蓮嫋紅香匝郡樓 對景却慙無藻思 南金荆玉卒難酬

嘉陵江畔接榮川 兩畔旌旗下瀨船 郡印已分炎瘴地 朝衣猶惹御爐煙 蓮塘小飲香隨艇 月榭高吟水壓天 錦字莫嫌歸路遠 華夷一統太平年

蜀路新修盡坦平 交親深幸再逢迎 正當返袂思鄉國 却似歸家見弟兄 霑澤只慙堯綍重 泝流還喜范舟輕 欲將感戀裁書旨 多少漁箋寫得成

聖朝佳節遇長春 跪捧金爐祝又焚 寶藏發來天地秀 兵戈銷後帝皇尊 太平基址千年永 混一車書萬古存 更有馨香滿芳檻 和風遲日在蘭蓀

偶奉綸書蒞旭川 郡樓嘉致盡依然 松欹鳥道雲藏寺 月滿漁舟水浸天 望帝古祠花簇簇 錦城歸路草芊芊 有時倚檻垂雙袂 故國風光似眼前

歲稔民康絕訟論 政成公暇自由身 朝看五馬閑如社 夜擁雙姬煖似春 家計不憂憑冢子 官資無愧是朝臣 豈同齷齪祁員外 至死悲涼一婦人

煙雨樓臺漸晦冥 錦江澄碧浪花平 卞和未雪荆山耻 莊舃空傷越國情 天際寂寥無雁下 雲端依約有僧行 登高欲繼離騷詠 魂斷愁深寫不成

邊郡荒涼悲且歌 故園迢遰隔煙波 琴聲背俗終如是 劍氣衝星又若何 朝客漸通書信少 釣舟頻引夢魂多 北山更有移文者 白首無塵歸去麽

莫嗔阮氏哭途窮 萬代深沈恨亦同 瑞玉豈知將抵鵲 鉛刀何事却屠龍 九夷欲適嗟吾道 五柳終歸效古風 獨倚郡樓無限意 滿江煙雨正冥濛

官吏潛陳借寇詞 宦情鄉夢兩相違 青城錦水無心住 紫閣蓮峯有意歸 張翰鱸魚因醉憶 孟光書信近春稀 黃茅瘴色看看起 貪者猶疑別是機

蹄涔豈信有滄浪 螢火何堪竝太陽 淵奧未曾探禹穴 矜誇便擬越丘牆 小巫神氣終須怯 下里音聲必不長 近日冰壺多晦昧 虎皮羊質也觀光

橫經叉手步還趨 積善方知慶有餘 五箇小雛離學院 一行新雁入貧居 攘羊告罪言何直 舐犢牽情理豈虛 勸汝立身須苦志 月中丹桂自扶疎

新春蘂綻訾家洲 信是南方最勝游 酒滿百分殊不怕 人添一歲更堪愁 鶯聲暗逐歌聲豔 花態還隨舞態羞 莫惜今朝同酩酊 任他龜鶴與蜉蝣

憐君無那是多情 枕上相看直到明 日照綠窗人去住 鴉啼紅粉淚縱橫 愁腸只向金閨斷 白髮應從玉塞生 爲報花時少惆悵 此生終不負卿卿

本自清江石上生 移栽此處稱閑情 青雲士盡識珍木 白屋人多喚俗名 重布綠陰滋蘚色 深藏好鳥引雛聲 余今一日千迴看 每度看來眼益明

朝宗漢水接陽臺 唅呀填坑吼作雷 莫見九江平穩去 還從三峽嶮巇來 南經夢澤寬浮日 西出岷山劣泛杯 直至滄溟涵貯盡 沈深不動浸昭回

方圓不定性空求 東注滄溟早晚休 高截碧塘長耿耿 遠飛青嶂更悠悠 瀟湘月浸千年色 夢澤煙含萬古愁 別有嶺頭嗚咽處 爲君分作斷腸流

倚空高檻冷無塵 往事閑徵夢欲分 翠色本宜霜後見 寒聲偏向月中聞 啼猿想帶蒼山雨 歸鶴應和紫府雲 莫向東園競桃李 春光還是不容君

雪盡青門弄影微 暖風遲日早鶯歸 如憑細葉留春色 須把長條繫落暉 彭澤有情還鬱鬱 隋堤無主自依依 世間惹恨偏饒此 可是行人折贈稀

樹色連雲萬葉開 王孫不厭滿庭栽 凌霜盡節無人見 終日虛心待鳳來 誰許風流添興詠 自憐瀟灑出塵埃 朱門處處多閑地 正好移陰覆翠苔

纔見離巢羽翼開 盡能輕颺出塵埃 人間樹好紛紛占 天上橋成草草回 幾度送風臨玉戶 一時傳喜到妝臺 若教顏色如霜雪 應與清平作瑞來

分影由來恨不同 綠窗孤館兩何窮 熒煌短焰長疑暗 零落殘花旋委空 幾處隔簾愁夜雨 誰家當戶怯秋風 莫言明滅無多重 曾比人生一世中

果決生涯向路中 西投知己話從容 雲遮劍閣三千里 水隔瞿塘十二峰 闊步文翁坊裏月 閑尋杜老宅邊松 到頭須卜林泉隱 自愧無能繼臥龍

浣花溪裏花多處 爲憶先生在蜀時 萬古只應留舊宅 千金無復換新詩 沙棚水檻鷗飛盡 樹壓村橋馬過時 山月不知人事變 夜來江上與誰期

二十年前此布衣 鹿鳴西上虎符歸 行時賓從光前事 到處松杉長舊圍 野老競遮官道拜 沙鷗遙避隼旟飛 春風一宿琉璃地 自有泉聲愜素機

此禽輕巧少同倫 我聽長疑舌滿身 星未沒河先報曉 柳猶粘雪便迎春 頻嫌海燕巢難定 却訝林鶯語不真 莫倚清風更多事 玉樓還有晏眠人

隻影翩翩下碧湘 傍池鴛鷺宿銀塘 雖逢夜雨迷深浦 終向晴天著舊行 憶伴幾回思片月 蛻翎多爲繫繁霜 江南塞北俱關念 兩地飛歸是故鄉

獨入玄宮禮至真 焚香不爲賤貧身 秦淮兩岸沙埋骨 湓浦千家血染塵 廬阜煙霞誰是主 虎溪風月屬何人 九江太守勤王事 好放天兵渡要津

桑扈交飛百舌忙 祖亭聞樂倍思鄉 尊前有恨慚卑宦 席上無憀愛豔妝 莫爲狂花迷眼界 須求真理定心王 遊蜂採掇何時已 祗恐多言議短長

瀟湘江頭三月春 柳條弄日搖黃金 鷓鴣一聲在何許 黃陵廟前煙靄深 丹青欲畫無好手 穩提玉勒沈吟久 馬蹄不爲行客留 心挂長林屢回首

龍溪之山秀而峙 龍溪之水清無底 狂風激烈翻春濤 薄霧冥濛溢清泚 奔流百折銀河通 落花滾滾浮霞紅 四時佳境不可窮 彷彿直與桃源通

湖邊景物屬秋天 樓上風光似去年 仙侶緱生留福地 湘娥帝子寄哀弦 雲門自統軒臺外 木葉偏飛楚客前 極目江山何處是 一帆萬里信歸船

萬頃湖波浸碧天 旌封香火幾千年 風濤澎湃魚龍舞 棟宇崢嶸燕雀遷 遠岫光中濃淡樹 斜陽影裏往來船 江河願借吹噓便 應有神功在目前

妖姬未著石榴裠 自道家連錦水濆 檀口解知千載事 清詞堪歎九秋文 翠眉顰處楚邊月 畫卷開時塞外雲 說盡綺羅當日恨 昭君傳意向文君

繁華堪泣帝城春 粉堞青樓勢礙雲 花對玉鉤簾外發 歌飄塵土路邊聞 幾多遠客魂空斷 何處王孫酒自醺 各有歸程千萬里 東風時節恨離羣

身似星流跡似蓬 玉關孤望杳溟濛 寒沙萬里平鋪月 曉角一聲高捲風 戰士歿邊魂尚哭 單于獵處火猶紅 分明更想殘宵夢 故國依然在甬東

文戰何堪功未圖 又驅羸馬指天衢 露華凝夜渚蓮盡 月彩滿輪山驛孤 岐路辛勤終日有 鄉關音信隔年無 好同范蠡扁舟興 高挂一帆歸五湖

北邙山草又青青 今日銷魂事可明 綠酒醉來春未歇 白楊風起柳初晴 岡原旋葬松新長 年代無人闕半平 堪取金爐九還藥 不能隨夢向浮生

嘉辰復遇登高臺 良朋笑語傾金罍 煙攤秋色正堪翫 風惹菊香無限來 未保亂離今日後 且謀歡洽玉山頹 誰知靖節當時事 空學狂歌倒載迴

蟾輪何事色全微 賺得佳人出繡幃 四野霧凝空寂寞 九霄雲鎖絕光輝 吟詩得句翻停筆 翫處臨尊却掩扉 公子倚欄猶悵望 嬾將紅燭草堂歸

九重城闕悲涼盡 一聚園林怨恨長 花憶所爲猶自笑 草知無道更應荒 詩名占得風流在 酒興催教運祚亡 若問皇天惆悵事 只應斜日照雷塘

素琴孤劒尚閑遊 誰共芳尊話唱酬 鄉夢有時生枕上 客情終日在眉頭 雲拖雨脚連天去 樹夾河聲繞郡流 回首帝京歸未得 不堪吟倚夕陽樓

出門何處問西東 指畫翻爲語論同 到此客頭潛覺白 未秋山葉已飄紅 帳前影落傳書鴈 日下聲交失馬翁 早晚回鞭復南去 大衣高蓋漢鄉風

客亭門外路東西 多少喧騰事不齊 楊柳惹鞭公子醉 苧麻掩淚魯人迷 通宵塵土飛山月 是處經營夾御堤 頃刻知音幾存歿 半回依約認輪蹄

鼎湖冠劒有遺蹤 晉漢真人羽化同 九轉藥成丹竈冷 五車雲去玉堂空 仙家日月蓬壺裏 塵世煙花夢寐中 徒有舊山流水畔 老松枝葉苦吟風

千巖萬壑與雲連 放出雕籠任自然 葉洒驚風啼暮雨 月凝殘雪飲流泉 臨岐莫似三聲日 避射須依繞樹年 應解感恩尋太守 攀蘿時復到樓前

風撼桐絲帶月明 羽人乘醉截秋聲 七弦妙制饒仙品 三尺良材稱道情 池小未開春浪泛 岳低猶欠暮雲生 何因乞與元中術 臨化無妨膝上橫

峭壁猨啼採處深 一枝奇異出孤岑 感師千里寄來意 發我片雲歸去心 窗外冷敲簷凍折 溪邊閑點戲魚沉 他年必藉相攜力 蹇步猶能返故林

多年襆被玉山岑 鬢雪欺人忽滿簪 駑馬雖然貪短豆 野麋終是憶長林 鱸魚未得乘歸興 鷗鳥惟應信此心 見說新橋好風景 會須乘月濯煩襟

亂後獨來登大閣 凭闌舉目盡傷心 長堤過雨人行少 廢苑經秋草自深 破落侯家通永巷 蕭條宮樹接疎林 總輸釋氏青蓮館 依舊重重布地金

昨日舟還浙水湄 今朝丹旐欲何爲 纔收北浦一竿釣 未了西齋半局棊 洛下已傳平子賦 臨川爭寫謝公詩 不堪舊里經行處 風木蕭蕭鄰笛悲

聞道桃源堪避秦 尋幽數日不逢人 煙霞洞裏無雞犬 風雨林中有鬼神 黃公石上三芝秀 陶令門前五柳春 醉臥白雲閑入夢 不知何物是吾身

山村寥落野人稀 竹裏衡門掩翠微 溪路夜隨明月入 亭臯春伴白雲歸 嵇康懶慢仍耽酒 范蠡逋逃又拂衣 汀畔數鷗閑不起 只應知我已忘機

陶公歸隱白雲溪 買得春泉溉藥畦 夜靜林間風虎嘯 月明竹上露禽棲 陳倉邑吏驚烽火 太白山人訝鼓鼙 相見只言秦漢事 武陵溪裏草萋萋

憶昔當初過柳樓 茂英年小尚嬌羞 隔窗未省聞高語 對鏡曾窺學上頭 一別中原俱老大 再來南國見風流 彈弦酌酒話前事 零落碧雲生暮愁

陰雲羃羃下陽臺 惹著襄王更不迴 五度看花空有淚 一心如結不曾開 纖蘿自合依芳樹 覆水寧思返舊杯 惆悵高麗坡底宅 春光無復下山來

非爲親賢展綺筵 恆常寧敢恣遊盤 綠搓楊柳綿初軟 紅暈櫻桃粉未乾 谷鳥乍啼聲似澀 甘霖方霽景猶寒 笙歌風緊人酣醉 却遶珍叢爛熳看

櫻桃花下會親賢 風遠銅壺轉露盤 蝶下粉牆梅乍折 蟻浮金斝酒難乾 雲和緩奏泉聲咽 珠箔低垂水影寒 狂簡斐然吟詠足 却邀羣彥重吟看

我有嘉賓宴乍歡 畫簾紋細鳳雙盤 影籠沼沚修篁密 聲透笙歌羯鼓乾 散後便依書篋寐 渴來潛想玉壺寒 櫻桃零落紅桃媚 更俟旬餘共醉看

冷宴殷勤展小園 舞鞇柔軟綵虬盤 篸花盡日疑頭重 病酒經宵覺口乾 嘉樹倚樓青瑣暗 晚雲藏雨碧山寒 文章天子文章別 八采盧郎未可看

褭褭東風吹水國 金鴉影暖南山北 蒲抽小劒割湘波 柳拂長眉舞春色 白銅堤下煙蒼蒼 林端細蘂參差香 綠桑枝下見桃葉 迴看青雲空斷腸

烏足遲遲日宮裏 天門擊鼓龍蛇起 風師剪翠換枯條 青帝挼藍染江水 蜂蝶繽紛抱香蘂 錦鱗跳擲紅雲尾 繡衣白馬不歸來 雙成倚檻春心醉

赤帝旗迎火雲起 南山石裂吳牛死 繡楹夜夜箔鰕鬚 象榻重重簟湘水 彤彤日脚燒冰井 古陌塵飛野煙靜 漢帝高堂汗若珠 班姬明月無停影

月色驅秋下穹昊 梁間燕語辭巢早 古苔凝紫貼瑤堦 露槿啼紅墮江草 越客羈魂挂長道 西風欲揭南山倒 粉娥恨骨不勝衣 映門楚碧蟬聲老

蒼茫枯磧陰雲滿 古木號空晝光短 雲擁三峯嶽色低 冰堅九曲河聲斷 浩汗霜風刮天地 溫泉火井無生意 澤國龍蛇凍不伸 南山瘦柏銷殘翠

湖浪參差疊寒玉 水仙曉展鉢盤綠 淡黃根老栗皺圓 染青刺短金罌熟 紫羅小囊光緊蹙 一掬真珠藏蝟腹 叢叢引觜傍蓮洲 滿川恐作天雞哭

九天碎霞明澤國 造化工夫潛剪刻 淺碧眉長約細枝 深紅刺短鉤春色 晴日當樓曉香歇 錦帶盤空欲成結 謝豹聲催麥隴秋 春風吹落猩猩血

龍鱗滿牀波浪濕 血光點點湘娥泣 一片晴霞凍不飛 深沈盡訝蛟人立 百朵排花蜀纈明 珊瑚枕滑葛衣輕 閑窗獨臥曉不起 冷浸羈魂錦江裏

六律鏗鏘間宮徵 伶倫寫入梧桐尾 七條瘦玉叩寒星 萬派流泉哭纖指 空山雨腳隨雲起 古木燈青嘯山鬼 田文墮淚曲未終 子規啼血哀猿死

彗孛飛光照天地 九天瓦裂屯冤氣 鬼哭聲聲怨趙高 宮花滴盡扶蘇淚 禍起蕭牆不知戢 羽書催築長城急 劒上忠臣血未乾 沛公已向函關入

雙月謳䛩輾秋碧 細風斜掩神仙宅 麥門冬長馬鬣青 茱萸蘂綻蠅頭赤 流蘇斗帳懸高壁 綵鳳盤龍繳香額 堂內月娥橫剪波 倚門腸斷鰕鬚隔

畫屏深掩瑞雲光 羅綺花飛白玉堂 銀榼酒傾魚尾倒 金鑪灰滿鴨心香 輕搖綠水青蛾歛 亂觸紅絲皓腕狂 今日恩榮許同聽 不辭沈醉一千觴

細草侵堦亂碧鮮 宮門深鎖綠楊天 珠簾欲捲擡秋水 羅幌微開動冷煙 風引漏聲過枕上 月移花影到窗前 獨挑殘燭魂堪斷 却恨青蛾誤少年

武帝尋仙駕海遊 禁門高閉水空流 深宮帶日年年色 翠柏凝煙夜夜愁 鸞鳳影沈歸萬古 歌鐘聲斷夢千秋 晚來惆悵無人會 雲雨能飛傍玉樓

晉宋齊梁唐代間 高僧求法離長安 去人成百歸無十 後者安知前者難 路遠碧天唯冷結 沙河遮日力疲殫 後賢如未諳斯旨 往往將經容易看

門徑蕭蕭長綠苔 一回登此一徘徊 青牛謾說函關去 白馬親從印土來 確實是非憑烈焰 要分真僞築高臺 春風也解嫌狼籍 吹盡當年道教灰

九重城接天花界 三五秋生一夜風 行聽漏聲雲散後 遙聞天語月明中 含涼閣迥通仙掖 承露盤高出上宮 誰問獨愁門外客 清談不與此宵同

杏園千樹欲隨風 一醉同人此暫同 老態忽忘絲管裏 衰顏宜解酒杯中 曲江日暮殘紅在 翰苑年深舊事空 二十四年流落者 故人相引到花叢

陶潛官罷酒缾空 門掩楊花一夜風 古調詩吟山色裏 無弦琴在月明中 遠檐高樹宜幽鳥 出岫孤雲逐晚虹 別後東籬數枝菊 不知閑醉與誰同

家在炎州往朔方 豈知于闐望瀟湘 曾經隴底復遼陽 更憶東去採扶桑 楂客三千路未央 燭龍之地日無光 將遊莽蒼窮大荒 車轍馬足逐周王

劉令興多常步履 柴桑事少但援琴 閑招法侶從山寺 每掇幽芳傍竹林 卷簾只愛荆峰色 入坐偏宜郢客吟 誰許近來輕印綬 因君昨日悟禪心

玉指朱弦軋復清 湘妃愁怨最難聽 初疑颯颯涼風勁 又似蕭蕭暮雨零 近比流泉來碧嶂 遠如玄鶴下青冥 夜深彈罷堪惆悵 露溼叢蘭月滿庭

暌離已是十秋強 對鏡那堪重理妝 聞鴈幾迴修尺素 見霜先爲製衣裳 開箱疊練先垂淚 拂杵調砧更斷腸 繡作龜形獻天子 願教征客早還鄉

一辭拾翠碧江湄 貧守蓬茅但賦詩 自服藍衫居郡掾 永拋鸞鏡畫蛾眉 立身卓爾青松操 挺志鏗然白璧姿 幕府若容爲坦腹 願天速變作男兒

君王去後行人絕 簫箏不響歌喉咽 雄劒無威光彩沈 寶琴零落金星滅 玉階寂寞墜秋露 月照當時歌舞處 當時歌舞人不迴 化爲今日西陵灰

珍簟生涼夜漏餘 夢中恍惚覺來初 魂離不得空成病 面見無由浪寄書 窗外江村鐘響絕 枕邊梧葉雨聲疎 此時最是思君處 腸斷寒猨定不如

春風白馬紫絲韁 正值蠶娘未採桑 五夜有心隨暮雨 百年無節抱秋霜 重尋繡帶朱藤合 却忍羅裙碧草長 爲報西遊減離恨 阮郎纔去嫁劉郎

水翦雙眸霧翦衣 當筵一曲媚春輝 瀟湘夜瑟怨猶在 巫峽曉雲愁不稀 皓齒乍分寒玉細 黛眉輕蹙遠山微 渭城朝雨休重唱 滿眼陽關客未歸

長者車塵每到門 長卿非慕卓王孫 定知羽翼難隨鳳 却喜波濤未化鯤 嬌別翠鈿黏去袂 醉歌金雀碎殘尊 多情多病年應促 早辦名香爲返魂

應是前生有宿冤 不期今世惡因緣 蛾眉欲碎巨靈掌 雞肋難勝子路拳 秪擬嚇人傳鐵券 未應教我踏青蓮 曲江昨日君相遇 當下遭他數十鞭

亂猨啼處訪高唐 路入煙霞草木香 山色未能忘宋玉 水聲猶是哭襄王 朝朝夜夜陽臺下 爲雨爲雲楚國亡 惆悵廟前多少柳 春來空鬬畫眉長

去春零落暮春時 淚溼紅箋怨別離 常恐便同巫峽散 因何重有武陵期 傳情每向馨香得 不語還應彼此知 只欲欄邊安枕席 夜深閑共說相思

詩篇調態人皆有 細膩風光我獨知 月下詠花憐暗澹 雨朝題柳爲欹垂 長教碧玉藏深處 總向紅牋寫自隨 老大不能收拾得 與君開似教男兒

吳越相謀計策多 浣紗神女已相和 一雙笑靨纔回面 十萬精兵盡倒戈 范蠡功成身隱遯 伍胥諫死國消磨 只今諸暨長江畔 空有青山號苧蘿

臨風興歎落花頻 芳意潛消又一春 應爲價高人不問 却緣香甚蝶難親 紅英只稱生宮裏 翠葉那堪染路塵 及至移根上林苑 王孫方恨買無因

飲冰食蘗志無功 晉水壺關在夢中 秦鏡欲分愁墮鵲 舜琴將弄怨飛鴻 井邊桐葉鳴秋雨 窗下銀燈暗曉風 書信茫茫何處問 持竿盡日碧江空

蘼蕪盈手泣斜暉 聞道鄰家夫壻歸 別日南鴻纔北去 今朝北鴈又南飛 春來秋去相思在 秋去春來信息稀 扃閉朱門人不到 砧聲何事透羅幃

堅圓淨滑一星流 月杖爭敲未擬休 無滯礙時從撥弄 有遮欄處任鉤留 不辭宛轉長隨手 却恐相將不到頭 畢竟入門應始了 願君爭取最前籌

苦思搜詩燈下吟 不眠長夜怕寒衾 滿庭木葉愁風起 透幌紗窗惜月沈 疎散未閑終遂願 盛衰空見本來心 幽棲莫定梧桐處 暮雀啾啾空繞林

一首詩來百度吟 新情字字又聲金 西看已有登垣意 遠望能無化石心 河漢期賒空極目 瀟湘夢斷罷調琴 況逢寒節添鄉思 叔夜佳醪莫獨斟

何事能銷旅館愁 紅牋開處見銀鉤 蓬山雨灑千峰小 嶰谷風吹萬葉秋 字字朝看輕碧玉 篇篇夜誦在衾裯 欲將香匣收藏却 且惜時吟在手頭

仙籍人間不久留 片時已過十經秋 鴛鴦帳下香猶暖 鸚鵡籠中語未休 朝露綴花如臉恨 晚風敧柳似眉愁 彩雲一去無消息 潘岳多情欲白頭

落葉紛紛暮雨和 朱絲獨撫自清歌 放情休恨無心友 養性空拋苦海波 長者車音門外有 道家書卷枕前多 布衣終作雲霄客 綠水青山時一過

柳拂蘭橈花滿枝 石城城下暮帆遲 折牌峰上三閭墓 遠火山頭五馬旗 白雪調高題舊寺 陽春歌在喚新詞 莫愁魂逐清江去 空使行人萬首詩

移得仙居此地來 花叢自徧不曾栽 庭前亞樹張衣桁 坐上新泉泛酒杯 軒檻暗傳深竹徑 綺羅長擁亂書堆 閑乘畫舫吟明月 信任輕風吹却回

深巷窮門少侶儔 阮郎唯有夢中留 香飄羅綺誰家席 風送歌聲何處樓 街近鼓鼙喧曉睡 庭閑鵲語亂春愁 安能追逐人間事 萬里身同不繫舟

曾覩夭桃想玉姿 帶風楊柳認蛾眉 珠歸龍窟知誰見 鏡在鸞臺話向誰 從此夢悲煙雨夜 不堪吟苦寂寥時 西山日落東山月 恨想無因有了期

茫茫九陌無知己 暮去朝來典繡衣 寶匣鏡昏蟬鬢亂 博山爐暖麝煙微 多情公子春留句 少思文君晝掩扉 莫惜羊車頻列載 柳絲梅綻正芳菲

醉別千巵不浣愁 離腸百結解無由 蕙蘭銷歇歸春圃 楊柳東西絆客舟 聚散已悲雲不定 恩情須學水長流 有花時節知難遇 未肯厭厭醉玉樓

喧喧朱紫雜人寰 獨自清吟日色間 何事玉郎搜藻思 忽將瓊韻扣柴關 白花發詠慙稱謝 僻巷深居謬學顏 不用多情欲相見 松蘿高處是前山

朝雲暮雨鎮相隨 去雁來人有返期 玉枕秪知長下淚 銀燈空照不眠時 仰看明月翻含意 俯眄流波欲寄詞 却憶初聞鳳樓曲 教人寂寞復相思

無才多病分龍鍾 不料虛名達九重 仰媿彈冠上華髮 多慙拂鏡理衰容 馳心北闕隨芳草 極目南山望舊峰 桂樹不能留野客 沙鷗出浦謾相逢

余曾昔覩聰明士 博達英靈無比倫 一選嘉名喧宇宙 五言詩句越諸人 爲官治化超先輩 直爲無能繼後塵 忍然富貴貪財色 瓦解冰消不可陳

貪愛有人求快活 不知禍在百年身 但看陽燄浮漚水 便覺無常敗壞人 丈夫志氣直如鐵 無曲心中道自真 行密節高霜下竹 方知不枉用心神

汝爲埋頭癡兀兀 愛向無明羅剎窟 再三勸你早修行 是你頑癡心恍惚 不肯信受寒山語 轉轉倍加業汩汩 直待斬首作兩段 方知自身奴賊物

雲山疊疊連天碧 路僻林深無客遊 遠望孤蟾明皎皎 近聞羣鳥語啾啾 老夫獨坐棲青嶂 少室閑居任白頭 可歎往年與今日 無心還似水東流

余見僧繇性希奇 巧妙間生梁朝時 道子飄然爲殊特 二公善繪手毫揮 逞畫圖真意氣異 龍行鬼走神巍巍 饒邈虛空寫塵跡 無因畫得誌公師

久住寒山凡幾秋 獨吟歌曲絕無憂 蓬扉不掩常幽寂 泉涌甘漿長自流 石室地鑪砂鼎沸 松黃柏茗乳香甌 飢餐一粒伽陀藥 心地調和倚石頭

丹丘迥聳與雲齊 空裏五峰遙望低 鴈塔高排出青嶂 禪林古殿入虹蜺 風搖松葉赤城秀 霧吐中巖仙路迷 碧落千山萬仞現 藤蘿相接次連谿

老病殘年百有餘 面黃頭白好山居 布裘擁質隨緣過 豈羨人間巧樣模 心神用盡爲名利 百種貪婪進己軀 浮生幻化如燈燼 塚內埋身是有無

世間何事最堪嗟 盡是三途造罪楂 不學白雲巖下客 一條寒衲是生涯 秋到任他林落葉 春來從你樹開花 三界橫眠閑無事 明月清風是我家

昔年曾到大海遊 爲采摩尼誓懇求 直到龍宮深密處 金關鎖斷主神愁 龍王守護安耳裏 劒客星揮無處搜 賈客却歸門內去 明珠元在我心頭

我家本住在寒山 石巖棲息離煩緣 泯時萬象無痕跡 舒處周流徧大千 光影騰輝照心地 無有一法當現前 方知摩尼一顆珠 解用無方處處圓

世人何事可吁嗟 苦樂交煎勿底涯 生死往來多少劫 東西南北是誰家 張王李趙權時姓 六道三途事似麻 只爲主人不了絕 遂招遷謝逐迷邪

余家本住在天台 雲路煙深絕客來 千仞巖巒深可遯 萬重谿澗石樓臺 樺巾木屐沿流步 布裘藜杖繞山迴 自覺浮生幻化事 逍遙快樂實善哉

一入雙谿不計春 鍊暴黃精幾許斤 鑪竈石鍋頻煮沸 土甑久烝氣味珍 誰來幽谷餐仙食 獨向雲泉更勿人 延齡壽盡招手石 此棲終不出山門

瞻思不及望仙兄 早晚昇霞入太清 手種一株松未老 爐燒九轉藥新成 心中已得黃庭術 頭上應無白髮生 異日却歸華表語 待教凡俗普聞名

空門寂寞汝思家 禮別雲房下九華 愛向竹欄騎竹馬 懶於金地聚金沙 添瓶澗底休招月 烹茗甌中罷弄花 好去不須頻下淚 老僧相伴有煙霞

客程終日風塵苦 蓬轉還家未有期 林色曉分殘雪後 角聲寒奏落帆時 月高星使東看遠 雲破霜鴻北度遲 流蕩此心難共說 千峰澄霽隔瓊枝

客意天南興已闌 不堪言別向仙官 夢搖玉珮隨旄節 心到金華憶杏壇 荒郊極望歸雲盡 瘦馬空嘶落日殘 想得故山青靄裏 泉聲入夜獨潺潺

能將疎懶背時人 不厭孤萍任此身 江上昔年同出處 天涯今日共風塵 平湖舊隱應殘雪 芳草歸心未隔春 前路倍憐多勝事 到家知慶綵衣新

緬想咸陽事可嗟 楚歌哀怨思無涯 八千子弟歸何處 萬里鴻溝屬漢家 弓斷陣前爭日月 血流垓下定龍蛇 拔山力盡烏江水 今日悠悠空浪花

上入禪室路裴回 萬木清陰向日開 寒竹影侵行逕石 秋風聲入誦經臺 閑雲不繫從舒卷 狎鳥無機任往來 更惜片陽談妙理 歸時莫待暝鐘催

聞說花源堪避秦 幽尋數月不逢人 煙霞洞裏無雞犬 風雨林間有鬼神 黃公石上三芝秀 陶令門前五柳春 醉臥白雲閑入夢 不知何物是吾身

畫戟重門楚水陰 天涯欲暮共傷心 南荆雙戟痕猶在 北斗孤魂望已深 蓮花幕下悲風起 細柳營邊曉月臨 有路茫茫向誰問 感君空有淚霑襟

林間出定戀庭闈 聖主恩深暫許歸 雙樹欲辭金錫冷 四花猶向玉階飛 梁山拂漢分清境 蜀雪和煙惹翠微 此去不須求綵服 紫衣全勝老萊衣

侍臣何事辭雲陛 江上微雲見雪花 望閣未承丹鳳詔 掩門空對楚人家 陳琳草奏才還在 王粲登樓興未賒 高館更容塵外客 仍令歸路待瑤華

浮丘山上見黃冠 松栢森森登古壇 一莖青竹以爲杖 數顆仙桃仍未餐 長安市裏仍賣卜 武陵溪畔每燒丹 縮地往來無定所 花源到處路漫漫

情人取次幾淹留 別後南州與北州 月色爲憐今夜客 砧聲那似去年秋 欲除豺虎論三略 莫對雲山詠四愁 親故相逢且借問 古來無種是王侯

篋中遺草是琅玕 對此空令灑淚看 三徑尚餘行跡在 數螢猶是映書殘 晨光不借泉門曉 暝色唯添隴樹寒 欲問皇天天更遠 有才無命說應難

微雨空山夜洗兵 繡衣朝拂海雲清 幕中運策心應苦 馬上吟詩卷已成 離亭不惜花源醉 古道猶看蔓草生 因說元戎能破敵 高歌一曲隴關情

新田繞屋半春耕 藜杖閑門引客行 山翠自成微雨色 谿花不隱亂泉聲 漁家遠到堪留興 公府懸知欲厭名 入夜更宜明月滿 雙童喚出解吹笙

歸風白馬引嘶聲 落日猶看楚客情 塞口竹緣空戍沒 潮頭沙擁慢岡成 松田且欲親耕種 郡守何偏問姓名 東道宿程投故柵 依依漁父解相迎

不到終南向幾秋 移居更欲近滄洲 風吹雨色連村暗 潮擁菱花出岸浮 漠漠望中春自豔 寥寥泊處夜堪愁 如君豈得空高枕 只益天書遣遠求

破虜功成百戰場 天書新拜漢中郎 映門旌斾春風起 對客弦歌白日長 階下鬬雞花乍發 營南試馬柳初黃 由來吳楚多同調 感激逢君共異鄉

陌上涼風槐葉凋 夕陽秋露濕寒條 登樓望月楚山上 月到樓南山獨遙 心送秦人趨鳳闕 月隨陽鴈極煙霄 軒車不重無名客 此地誰能訪寂寥

往年分首出咸秦 木落花開秋又春 江客不曾知蜀路 旅魂何處訪情人 當時望月思文友 今日迎驄見近臣 多羨二龍同漢代 繡衣芸閣共榮親

槐花落盡柳陰清 蕭索涼天楚客情 海上舊山無的信 東門歸路不堪行 身隨幻境勞多事 跡學禪心厭有名 公子道存知不棄 欲依劉表住南荆

宮花野藥半相和 藤蔓參差惜不科 纖草連門留徑細 高樓出樹見山多 洞中避暑青苔滿 池上吟詩白鳥過 更買太湖千片石 疊成雲頂綠㠁峨

常說人間法自空 何言出世法還同 微蹤舊是香林下 餘燼今成火宅中 後夜池心生素月 春天樹色起悲風 吾知世代相看盡 誰悟浮生似影公

南山唯與北山鄰 古樹連拳伴我身 黃鶴有心多不住 白雲無事獨相親 閑持竹錫深看水 嬾繫麻衣出見人 欲掇幽芳聊贈遠 郎官那賞石門春

知君高隱占賢星 卷葉時時注佛經 姓被名公題舊里 詩將麗句號新亭 來觀新月依清室 欲漱香泉護觸瓶 我有主人江太守 如何相伴住禪靈

誰知臥病不妨禪 跡寄詩流性似偏 葉示黃金童子愛 書題青字古人傳 時高獨鶴來雲外 每羨閑花在眼前 對此留君還欲別 應思石瀃訪春泉

晴明路出山初暖 行踏春蕪看茗歸 乍削柳枝聊代札 時窺雲影學裁衣 身閑始覺隳名是 心了方知苦行非 外物寂中誰似我 松聲草色共無機

習家寒食會何頻 應恐流芳不待人 已愛治書詩句逸 更聞從事酒名新 庭蕪暗積承雙履 林蘤雷飛灑幅巾 誰見柰園時節共 還持綠茗賞殘春

入道曾經離亂前 長干古寺住多年 愛貧唯製蓮花足 取性閑書樹葉篇 自笑不歸看石牓 誰高無事弄苔泉 身外空名何足問 吾心已出第三禪

昔歲爲邦初未識 今朝休沐始相親 移家水巷貧依靜 種柳風窗欲占春 詩思先邀烏府客 山情還訪白樓人 登臨許作煙霞伴 高在方袍間幅巾

許令如今道姓雲 曾經西岳事桐君 流霞手把應憐壽 黃鶴心期擬作羣 金籙時教弟子檢 砂牀不遣世人聞 桂陽亦是神仙守 分別無嗟兩地分

寒食江天氣最清 庾公晨望動高情 因逢內火千家靜 便覩行春萬木榮 深淺山容飛雨細 縈紆水態拂雲輕 腰章本郡誰相似 數日臨人政已成

廷評年少法家流 心似澄江月正秋 學究天人知遠識 權分鹽鐵許良籌 春風憶酒烏家近 好月論禪謝寺幽 清白比來誰見賞 憐君獨有富人侯

常見仙翁變姓名 豈知松子號初平 逢人不道往來處 賣藥還將雞犬行 獨鶴天邊俱得性 浮雲世上共無情 三花落地君猶在 笑撫安期昨日生

百緣唯有什公瓶 萬法但看一字經 從遣鳥喧心不動 任教香醉境常冥 蓮花天晝浮雲卷 貝葉宮春好月停 禪伴欲邀何著作 空音宜向夜中聽

隱身苕上欲如何 不著青袍愛綠蘿 柳巷任疎容馬入 水籬從破許船過 昂藏獨鶴閑心遠 寂歷秋花野意多 若訪禪齋遙可見 竹窗書幌共煙波

武陵何處訪仙鄉 古觀雲根路已荒 細草擁壇人跡絕 落花沈磵水流香 山深有雨寒猶在 松老無風韻亦長 全覺此身離俗境 玄機亦可照迷方

雲陽別夜憶春耕 花發菱湖問去程 積水悠揚何處夢 亂山稠疊此時情 將離有月教弦斷 贈遠無蘭覺意輕 朝右要君持漢典 明年北墅可須營

蘋洲北望楚山重 千里迴軺止一封 臨水情來還共載 看花醉去更相從 罷宮風渚何時別 寄隱雲陽幾處逢 後會那應似疇昔 年年覺老雪山容

臨川內史憐諸謝 爾在生緣比惠宗 遠別應將秦本去 幽尋定有楚僧逢 停船夜坐親孤月 把錫秋行入亂峰 便道須過大師寺 白蓮池上訪高蹤

厭上烏橋送別頻 湖光爛熳望行人 欲將夜舸陪嘉月 肯住空林伴老身 獨鶴翩翻飛不定 歸雲蕭散會無因 從何得道懷惆悵 莫是人間屢見春

關中四子教猶存 見說新經待爾翻 爲法應過七祖寺 忘名不到五侯門 閑尋鄠杜看脩竹 獨上風涼望古原 高逸詩情無別怨 春遊從遣落花繁

送君何處最堪思 孤月停空欲別時 露茗猶芳邀重會 寒花落盡不成期 鶴令先去看山近 雲礙初飛到寺遲 莫倚禪功放心定 蕭家陵樹誤人悲

大唐國裏千年聖 王舍城中百億身 却指容顏非我相 自言空色是吾真 深殿虔心隨寶輦 廣庭徐步引金輪 古來貴重緣親近 狂客慙爲侍從臣

禪居河畔無多地 來往尋春物正華 磴道上盤千畝竹 欄干低壓萬人家 簷前施飯來飛鳥 林下行香踏落花 自解剎那知佛性 不勞更喻幾塵沙

東林何殿是西鄰 禪客垣牆接羽人 萬乘遊仙宗有道 三車引路本無塵 初傳寶訣長生術 已證金剛不壞身 兩地盡修天上事 共瞻鑾駕重來巡

從辭鳳閣掌絲綸 便向青雲領貢賓 再闢文場無枉路 兩開金榜絕冤人 眼看龍化門前水 手放鶯飛谷口春 明日定歸台席去 鶺鴒原上共陶鈞

南方寶界幾由旬 八部同瞻一佛身 寺壓山河天宇靜 樓懸日月鏡光新 重城柳暗東風曙 複道花明上苑春 向晚鑾輿歸鳳闕 曲江池上動青蘋

紅樓疑見白毫光 寺逼宸居福盛唐 支遁愛山情謾切 曇摩泛海路空長 經聲夜息聞天語 鑪氣晨飄接御香 誰道此中難可到 自憐深院得徊翔

南方歸去再生天 內殿今年異昔年 見闢乾坤新定位 看題日月更高懸 行隨車輦登仙路 坐近爐煙講法筵 自喜恩深陪侍從 兩朝長在聖人前

霜天晴夜宿東齋 松竹交陰愜素懷 迥出風塵心得地 可憐三五月當階 清光滿院恩情見 寒色臨門笑語諧 霄漢路殊從道合 往來人事不相乖

山僧野性好林泉 每向巖阿倚石眠 不解栽松陪玉勒 惟能引水種金蓮 白雲乍可來青嶂 明月難教下碧天 城市不能飛錫去 恐妨鶯囀翠樓前

景候融融陰氣潛 如峰雲共火相兼 霞光捧日登天上 丹彩乘風入殿簷 行逐赤龍千歲出 明當朱夏萬方瞻 微臣多幸逢佳節 得賦殊祥近御簾

終日河聲咽暮空 煙愁此地晝濛濛 錦帆東去沙侵苑 玉輦西來樹滿宮 魯客望津天欲雪 朔鴻離岸葦生風 那堪獨立思前事 回首殘陽雉堞紅

重城深寺講初休 却憶家山訪舊游 對月與君相送夜 聞蛩教我獨驚秋 雲心杳杳難爲別 鶴性蕭蕭不可留 遙想孤舟清渭上 飄然帆影起離愁

石激懸流雪滿灣 五龍潛處野雲閑 暫收雷電九峰下 且飲溪潭一水間 浪引浮槎依北岸 波分曉日浸東山 回瞻四面如看畫 須信游人不欲還

平高選處創蓮宮 一水縈流處處通 畫閣晝開遲日畔 禪房夜掩碧雲中 平川不見龍行雨 幽谷遙聞虎嘯風 偶與遊人論法要 真元浩浩理無窮

常聽倉庚思舊友 又因蝴蝶夢生涯 一千餘里河連郭 三十六峰寒到家 陰島直分東虢雁 晴樓高入上陽鴉 姜嫄廟北與君別 應笑薄寒悲落花

冷落官資不畏貧 司曹且共內官分 步量野色成公案 點檢樵聲入奏聞 陵廟路因朝去掃 御爐香每夜來焚 碑寒樹古神門上 管得無窮空白雲

論道窮心少有朋 此時清話昔年曾 柿凋紅葉鋪寒井 鵠墜霜毛著定僧 風遰遠聲秋澗水 竹穿深色夜房燈 出門盡是勞生者 只此長閑幾箇能

一著讒書未快心 幾抽胸臆縱狂吟 管中窺豹我猶在 海上釣鼇君也沈 歲月盡能消憤懣 寰區那更有知音 長安冠蓋皆塗地 仍喜先生葬碧岑

羞容難更返江東 誰問從來百戰功 天地有心歸道德 山河無力爲英雄 蘆花尚認霜戈白 海日猶思火陣紅 也是男兒成敗事 不須惆悵對西風

三春堪惜牡丹奇 半倚朱欄欲綻時 天上更無花勝此 人間偏得貴相宜 偷香黑蟻斜穿葉 覷蕋黃蜂倒挂枝 除却解禪心不動 算應狂殺五陵兒

居游正值芳春月 蜀道千山皆秀發 溪邊十里五里花 雲外三峯兩峰雪 君上匡山我舊居 松蘿拋擲十年餘 君行試到山前問 山鳥只今相憶無

佛寺孤莊千嶂間 我來詩境強相關 巖邊樹動猿下澗 雲裏錫鳴僧上山 松月影寒生碧落 石泉聲亂噴潺湲 明朝更躡層霄去 誓共煙霞到老閑

樂氏騎龍上碧天 東吳遺宅尚依然 悟來大道無多事 真後丹元不值錢 老樹夜風蟲咬葉 古垣春雨蘚生甎 松傾鶴死桑田變 華表歸鄉未有年

軒后紅爐獨鑄成 蘚痕磨落月輪呈 萬般物象皆能鑒 一箇人心不可明 匣內乍開鸞鳳活 臺前高挂鬼神驚 百年肝膽堪將比 祗怕看頻素髮生

厚於鐵圍山上鐵 薄似雙成仙體纈 蜀機鳳雛動蹩躠 珊瑚枝枝撐著月 王愷家中藏難掘 顏回飢僝愁天雪 古松直筆雷不折 雪衣女啄蟠桃缺

緬想當時宮闕盛 荒宴椒房懱堯聖 玉樹花歌百花裏 珊瑚窗中海日迸 大臣來朝酒未醒 酒醒忠諫多不聽 陳宮因此成野田 耕人犂破宮人鏡

水香塘黑蒲森森 鴛鴦鸂鶒如家禽 前村後壟桑柘深 東鄰西舍無相侵 蠶娘洗繭前溪淥 牧童吹笛和衣浴 山翁留我宿又宿 笑指西坡瓜豆熟

錦袷胡兒黑如漆 騎羊上冰如箭疾 蒲萄酒白雕腊紅 苜蓿根甜沙鼠出 單于右臂何須斷 天子昭昭本如日 一握黳髯一握絲 須知只爲平戎術

面如玉盤身八尺 燕語清獰戰袍窄 古嶽龍腥一匣霜 江上相逢雙眼碧 冉冉春光方婉娩 黯然別我歸稽巘 他年必帥邯鄲兒 與我殺輕班定遠

天資忠孝佐金輪 香火空王有宿因 此世喜登金骨塔 前生應是育王身 封疆歲暮笙歌合 襦袴正初錦繡新 釋子沾恩無以報 祗擎章句貢平津

似聖悲增道不窮 憂民憂國契堯聰 兩髯有雪丹霄外 萬里無塵一望中 南照微明連莽蒼 峨嵋擁秀接崆峒 林僧歲月知何幸 還似支公見謝公

步步層層孰可陪 相輪邊日照三台 喜歡烝庶皆相逐 惆悵鑾輿尚未迴 金鐸撼風天樂近 仙花含露瑞煙開 一年一度常如此 願見文翁百度來

器琢仙珪美有餘 席珍國寶比難如 銜花乳燕看調瑟 衣錦佳人侍讀書 荀氏門風龍變化 謝家庭樹玉扶疎 即期寰海隆平日 歸佐吾皇侍玉除

益友相隨益自強 趨庭問禮日昭彰 袍新宮錦千人目 馬駿桃花一巷香 偏愛曾顏終必及 或如韓白亦無妨 八龍三虎森如也 萬古千秋瑞聖唐

具體而微太少年 鳳毛五色帶非煙 倚天長劒看無敵 遶樹號猨已應弦 接士開襟清聖熟 分題得句落花前 即應出將傳家法 聖澤恩波浩浩然

六七年來到豫章 舊遊知己半凋傷 春風還有花千樹 往事都如夢一場 無限丘墟侵郭路 幾多臺榭浸湖光 祗應唯有西山色 依舊崔巍上寺牆

深隱猶爲未死灰 遠尋知己遇三台 如何麋鹿群中出 又見鵷鸞天上來 劒閣霞黏殘雪在 錦江香甚百花開 謾期王謝來相訪 不是支公出世才

瓦礫文章豈有媒 兩三年祗在金臺 本師頭白須歸去 太守門清願再來 皓皓玉霜孤鴈遠 蕭蕭松島片帆開 從茲林下終無事 唯祗焚香祝上台

禪坐吟行誰與同 杉松共在寂寥中 碧雲詩裏終難到 白藕花經講始終 水疊山層擎草疏 砧清月苦立霜風 十年勤苦今酬了 得句桐江識謝公

失意荆枝滴淚頻 陟岡何翅不知春 心中岐路平如砥 天上文章妙入神 休說宋風迴鷁首 即看雷火燎龍鱗 從茲相次紅霞裏 留取方書與世人

方得論心又別離 黯然江上步遲遲 不堪迴首崎嶇路 正是寒風皴錯時 美似郄超終有日 去依劉表更何疑 前程不少南飛鴈 聊寄新詩慰所思

鹽梅金鼎美調和 詩寄空林問訊多 秦客弈棊拋已久 楞嚴禪髓更無過 萬般如幻希先覺 一丈臨山且奈何 空諷平津好珠玉 不知更得及門麽

周郎懷抱好知音 常愛山僧物外心 閉戶不知芳草歇 無能唯擬住山深 感通未合三生石 騷雅歡擎九轉金 但似前朝蕭與蔣 老僧風雪亦相尋

孤拙將來豈偶然 不能爲漏滴青蓮 一從麟筆題牆後 常祗冥心古像前 九德陶鎔空有跡 六窗清淨始通禪 今朝幸捧瓊瑤贈 始見玄中更有玄

三界無家是出家 豈宜拊鳳覩新麻 幸生白髮逢今聖 曾夢青蓮映玉沙 境陟名山烹錦水 睡忘東白洞平茶 喜擎繡段攀金鼎 謝朓餘霞始是霞

嶽瀆殊祥日月精 入堯金鏡佐休明 衣嚴黻黼皇恩重 劒折芙蓉紫氣橫 玉甃金湯山岳峻 花藏臺榭管弦清 已聞圖上凌煙閣 寵渥穹窿玉不名

珠履三千侍玉除 宮花飄錦早鶯初 雖然周孔心相似 其奈龔黃政不如 浩浩歌謠聞禁掖 重重襦袴滿樵漁 若論朝野艱難日 第一之功美有餘

紫髯青眼代天才 韓白孫吳稍可陪 祗見赤心堯日下 豈知真氣梵天來 聽經瑞雪時時落 登塔天花步步開 盡祝莊椿同壽考 人間歲月豈能催

丈夫勛業正乾坤 麟鳳龜龍盡在門 西伯最憐耕讓畔 曹參空愛酒盈樽 心慈爲受金仙囑 髮白緣酬玉砌恩 從此于門轉高大 可憐子子與孫孫

河北江東處處災 唯聞全蜀勿塵埃 一缾一鉢垂垂老 千水千山得得來 奈菀幽棲多勝景 巴歈陳貢媿非才 自慙林藪龍鍾者 亦得親登郭隗臺

上玄大帝降坤維 箕尾爲臣副聖期 豈比赤光盈室日 全同白象下天時 文經武緯包三古 日角龍顏遏四夷 今日降神天上會 願將天福比須彌

異香滴露降紛紛 紫電環樞照禁門 先冠百王臨億兆 後稱十號震乾坤 羲軒之道方爲道 草木沾恩始是恩 今以謏才歌睿德 猶如飲海妙難論

茂祉遐宣勝事幷 薰風微入舜弦清 四洲不必歸王化 一統那能計聖情 合合鼓鐘膏雨滴 峨峨宮闕瑞煙橫 西逾昆岳東連海 誰不梯山賀聖明

遠人玉帛盡來歸 及物天慈物物肥 春力遍時皆甲拆 王言聞者盡光輝 家家錦繡香醪熟 處處笙歌乳燕飛 爲報蜀皇勤禱祝 聖明天子古今稀

積劫修來似煉金 爲皇爲帝萬靈欽 能當濁世爲清世 始見君心是佛心 九野黎民耕浩浩 百蠻朝騎日駸駸 今朝獻壽將何比 願似莊椿一萬尋

仙掌空思歸未能 焚香冥目對殘燈 豈知瑞雪千山合 空覺春寒半夜增 翳月素雲埋粉堞 堆巢孤鶴下金繩 因思太守憂民切 吟對瓊枝喜不勝

政化由來通上靈 豐年祥瑞滿窗明 氣嚴坐久燈凝燄 片大更深屋作聲 飄掩煙霞何處去 欹斜杉竹向簾傾 雪林中客雖無事 還有新詩半夜成

九苞仙瑞曜垂衣 一品高標百辟師 魏相十思常自切 曹溪一句幾生知 久交玉帳雖難別 須佐金輪去已遲 唯杜荆州最惆悵 柳門迴首落花時

急徵祗是再登庸 生意人心萬國同 燮理久徵殷傅說 譚真欲過李玄通 程穿峴首春光老 馬速商於曙色紅 從此龍顏又應瘦 寰瀛俱荷代天功

成福僧留不擬歸 獼猴菌嫩豆苗肌 那堪蠶月偏多雨 況復衢城未解圍 翠擁槿籬泉亂入 雲開花島雉雙飛 堪嗟大似悠悠者 祗向詩中話息機

楚水和煙海浪通 又擎杯錫去山東 道情雖擬攀孤鶴 詩業那堪至遠公 夢入深雲香雨滴 吟搜殘雪石林空 朱門再到知何日 一片征帆萬里風

便便書腹德無鄰 健筆從知又入閩 鸚鵡才須歸紫禁 真珠履不稱清貧 武夷山夾仙霞薄 螺女潭通海樹春 從此應多好消息 莫忘江上一閑人

水壇檉殿地含煙 領鶴行吟積翠間 數閣涼颸終日去 滿懷明月上方還 時來自有鵷鸞識 道在從如草木閑 唯羨靈溪賢太守 一麾清坐似深山

猶來吳越盡須慙 背德違盟又信讒 宰嚭一言終殺伍 大夫七事祗須三 功成獻壽歌飄雪 誰愛扁舟水似藍 今日雄圖又何在 野花香徑鳥喃喃

水蹴危梁翠擁沙 鐘聲微徑入深花 嘴紅澗鳥啼芳草 頭白山僧自扞茶 松色摧殘遭賊火 水聲幽咽落人家 因尋古跡空惆悵 滿袖香風白日斜

自來自去動洪鑪 無象無私無處無 迴鴈不多消氣力 染花應最費工夫 溟濛便恨豪家惜 濃暖深爲政筆驅 莫訝相逢只添睡 伊余心不在榮枯

四海無波八表臣 恭聞今歲禮真身 七重鏁未開今鑰 五色光先入紫宸 丹鳳樓臺飄瑞雪 岐陽草木亞香塵 可憐優鉢羅花樹 三十年來一度春

劍刓秋水鬢梳霜 迴首胡天與恨長 官竟不封右校尉 鬬曾生挾左賢王 尋班超傳空垂淚 讀李陵書更斷腸 今日灞陵陵畔見 春風花霧共茫茫

鶴骨松筋風貌殊 不言名姓絕榮枯 尋常藜杖九衢裏 莫是商山一皓無 身帶煙霞游汗漫 藥兼神鬼在葫蘆 只應張果支公輩 時復相逢醉海隅

否極方生社稷才 唯譚帝道鄙梯媒 高吟千首精怪動 長嘯一聲天地開 湖上獨居多草木 山前頻醉過風雷 吾皇仄席求賢久 莫待徵書兩度來

曾親文景上金鑾 語共容城語一般 久向紅霞居不出 若非清世見應難 滿鑪藥熟分仙盡 幾局棊終看海乾 略問先生真甲子 只言弟子是劉安

是是非非竟不真 桃花流水送青春 姓劉姓項今何在 爭利爭名愁殺人 必竟輸他常寂默 只應贏得苦沈淪 深雲道者相思否 歸去來兮湘水濱

捧桂香和紫禁煙 遠鄉程徹巨鼇邊 莫言挂席飛連夜 見說無風即數年 衣上日光真是火 島旁魚骨大於船 到鄉必遇來王使 與作唐書寄一篇

扶桑枝西真氣奇 古人呼爲師子兒 六環金錫輕擺撼 萬仞雪嶠空參差 枕上已無鄉國夢 囊中猶挈石頭碑 多慙不便隨高步 正是風清無事時

江上車聲落日催 紛紛擾擾起紅埃 更無人望青山立 空有帆衝夜色來 沙鳥似雲鐘外去 汀花如火雨中開 可憐瀟灑鴟夷子 散髮扁舟去不迴

五千言外得玄音 石屋寒栖隔雪林 多傍松風梳綠髮 只燒崖藥點黃金 澄潭龍氣來縈砌 月冷星精下聽琴 曾夢先生非此處 碧桃溪上紫煙深

時清道合出塵埃 清苦爲詩不杖媒 今日桂枝平折得 幾年春色併將來 勢扶九萬風初極 名到三山花正開 更有平人居蟄屋 還應爲作一聲雷

無事相關性自攄 庭前拾葉等閑書 青山萬里竟不足 好竹數竿涼有餘 近看老經加澹泊 欲歸少室復何如 面前小沼清如鏡 終養琴高赤鯉魚

清畏人知人盡知 縉雲三載得宣尼 活民刀尺雖無象 出世文章豈有師 朮氣芝香粘甕榼 雲痕翠點滿旌旗 今朝暫到金臺上 頗覺心如太古時

高談清虛即是家 何須須占好煙霞 無心於道道自得 有意向人人轉賒 風觸好花文錦落 砌橫流水玉琴斜 但令如此還如此 誰羨前程未可涯

噀雪噴霜滿碧虛 王孫公子翫相呼 從來天匠爲輪足 自是人心此夜餘 靜入萬家危露滴 清埋衆象呌鴻孤 坐來惟覺情無極 何況三湘與五湖

粉魄霜華爲爾枯 鴛鴦相伴更堪圖 愛來沙島遺銀屋 終作金籠養雪雛 栖宿必多清瀨夢 品流還次白猨徒 今朝不覺頻回首 曾伴瑤花近玉壺

只報精兵過大河 東西南北殺人多 可憐白日渾如此 來似蝗蟲爭奈何 天意豈應容版亂 人心都改太凋訛 不勝惆悵還惆悵 一曲東風月胯歌

爲郡無如王使君 一家清冷似雲根 貨財不入崔洪口 俎豆嘗聞夫子言 鬚髮坐成三載雪 黎氓空負二天恩 不堪西望西風起 縱火崑崙誰爲論

魄懾魂飛骨亦銷 此魂此魄亦難招 黃今白玉家家盡 繡闥雕甍處處燒 驚動乾坤常黯慘 深藏山岳亦傾搖 恭聞國有英雄將 擬把何心荅聖朝

不是龔黃覆育才 即須清苦遠塵埃 無人與奏吾皇去 致亂唯因酷吏來 刳剝生靈爲事業 巧通毫譖作梯媒 令人轉憶王夫子 一片真風去不迴

鑪爇旃檀不稱貧 霏霏玉露濕禪巾 紫金地上三更月 紅藕香中一病身 少室少年偏入夢 多時多事去無因 如今憔悴頭成雪 空想嵯峨羨故人

一到毘陵心更勞 冷吟閑步擁雲袍 豈緣思妙塵埃少 自是風清物態高 野色疎黃連楚甸 故山奇碧隔河橋 終須愚谷中安致 不是人間好羽毛

常憶雙溪八詠前 講詩論道接清賢 文欺白鳳真難及 藥撚紅蕖豈偶然 花濕瑞煙粘玉磬 簾垂幽鳥啄苔錢 自憐不是悠悠者 吟嚼真風二十年

山東山色勝諸山 謝守清高不可攀 薄俗盡于言下泰 苦心唯到醉中閑 香凝錦帳抄書後 月轉棠陰送客還 野客霑恩歸未得 蕭蕭霜葉滿柴關

休話諠譁事事難 山翁只合住深山 數聲清磬是非外 一箇閑人天地間 綠圃空階雲冉冉 異禽靈草水潺潺 無人與向羣儒說 巖桂枝高亦好扳

難是言休即便休 清吟孤作碧溪頭 三間茆屋無人到 十里松陰獨自遊 明月清風宗炳社 夕陽秋色庾公樓 修心未到無心地 萬種千般逐水流

好鳥聲長睡眼開 好茶擎乳坐莓苔 不聞榮辱成番盡 只見熊羆作隊來 詩裏從前欺白雪 道情終遣似嬰孩 由來此事知音少 不是真風去不迴

萬境忘機是道華 碧芙蓉裏日空斜 幽深有徑通仙窟 寂寞無人落異花 掣電浮雲真好喻 如龍似鳳不須誇 君看江上英雄冢 只有松根與柏槎

鞭後從他素髮兼 湧清奔碧冷侵簾 高奇章句無人愛 澹泊身心舉世嫌 白石橋高吟不足 紅霞影暖臥無厭 居山別有非山意 莫錯將予比宋纖

鳥外塵中四十秋 亦曾高挹漢諸侯 如斯標致雖清拙 大丈夫兒合自由 紫朮黃菁苗蕺蕺 錦囊香麝語啾啾 終須心到曹溪叟 千歲櫧根雪滿頭

慵甚嵇康竟不迴 何妨方寸似寒灰 山精日作兒童出 仙者時將玉器來 筠帚埽花驚睡鹿 地壚燒樹帶枯苔 不行朝市多時也 許史金張安在哉

心心心不住希夷 石屋巉巖鬢髮垂 養竹不除當路筍 愛松留得礙人枝 焚香開卷霞生砌 捲箔冥心月在池 多少故人頭盡白 不知今日又何之

龍藏琅函遍九垓 霜鍾金鼓振瓊臺 堪嗟一句無人得 遂使吾師特地來 無角鐵牛眠少室 生兒石女老黃梅 令人轉憶龐居士 天上人間不可陪

五嶽煙霞連不斷 三山洞穴去應通 石窗欹枕疎疎雨 水碓無人浩浩風 童子念經深竹裏 獼猴拾蝨夕陽中 因思往事拋心力 六七年來楚水東

塵埃中更有埃塵 時復雙眉十爲顰 賴有年光飛似箭 是何心地亦稱人 回賢參孝時時說 蜂蠆狼貪日日新 天意剛容此徒在 不堪惆悵不堪陳

翠竇煙巖畫不成 桂華瀑沫雜芳馨 撥霞掃雪和雲母 掘石移松得茯苓 好鳥傍花窺玉磬 嫩苔和水沒金缾 從他人說從他笑 地覆天翻也只寧

嵐嫩風輕似碧紗 雪樓金像隔煙霞 葛苞玉粉生香壠 菌簇銀釘滿淨楂 舉世只知嗟逝水 無人微解悟空花 可憐擾擾塵埃裏 雙鬢如銀事似麻

一菴冥目在穹冥 菌枕松牀蘚陣青 乳鹿暗行檉徑雪 瀑泉微濺石樓經 閑行不覺過天井 長嘯深能動岳靈 應恐無人知此意 非凡非聖獨醒醒

慵刻芙蓉傳永漏 休誇麗藻鄙湯休 且爲小囤盛紅粟 別有珍禽勝白鷗 拾栗遠尋深澗底 弄猨多在小峯頭 不能更出塵中也 百煉剛爲繞指柔

業薪心火日燒煎 浪死虛生自古然 陸氏稱龍終妄矣 漢家得鹿更空焉 白衣居士深深說 青眼胡僧遠遠傳 剛地無人知此意 不堪惆悵落花前

露滴紅蘭玉滿畦 閑拖象屣到峯西 但令心似蓮花潔 何必身將槁木齊 古壍細煙紅樹老 半岩殘雪白猨啼 雖然不是桃源洞 春至桃花亦滿蹊

自休自已自安排 常願居山事偶諧 僧採樹衣臨絕壑 狖爭山果落空階 閑擔茶器緣青障 靜衲禪袍坐綠崖 虛作新詩反招隱 出來多與此心乖

石罏金鼎紅蕖嫩 香閣茶棚綠巘齊 塢燒崩騰奔澗鼠 岩花狼籍鬬山雞 蒙莊環外知音少 阮籍途窮旨趣低 應有世人來覓我 水重山疊幾層迷

自古浮華能幾幾 逝波終日去滔滔 漢王廢苑生秋草 吳主荒宮入夜濤 滿屋黃金機不息 一頭白髮氣猶高 豈知知足金仙子 霞外天香滿毳袍

如愚何止直如弦 只合深藏碧嶂前 但見山中常有雪 不知世上是何年 野人愛向菴前笑 赤玃頻來袖畔眠 只有逍遙好知己 何須更問洞中天

支公放鶴情相似 范泰論交趣不同 有念盡爲煩惱相 無私方稱水晶宮 香焚薝蔔諸峯曉 珠掐金剛萬境空 若買山資言不及 恆河沙劫用無窮

一領彤弓下赤墀 惟將清淨作藩籬 馬卿山岳金相似 張緒風情柳不如 心染煙霞新句出 筆驅奸蠹宿根隳 鄱陽黎庶還堪羨 頭有重天足有氂

司馬遷文亞聖人 三頭九陌碾香塵 盡傳棣萼麟兼鳳 終作昌朝甫與申 樓聳嬌歌疎雨過 風含和氣滿城春 因知寰海昇平去 又見高宗夢裏人

擁翠捫蘿山屐輕 飄颻紅斾在青冥 仙科朱紱言非貴 溪鳥林泉癖愛聽 古桂林邊棊局濕 白雲堆裏茗煙青 因思廬岳彌天客 手把金書倚石屏

珂珮喧喧滿路岐 亂泉聲裏扣禪扉 對花語合希夷境 坐石苔黏黻黼衣 鳥啄古杉雲冉冉 風吹清磬露霏霏 惠巖亦有孤峯在 只戀繙經未得歸

譽自馨香道自怡 相思嶺上却無機 荒蕖葉覆深霞在 片石人吟一鳥飛 何處風砧傳古曲 誰家冢樹挂斜暉 因思往事真堪笑 鶴背漁竿未是歸

臨水登山興自奇 錦沙墩上最多時 雖云髮白孤峯好 其奈名清聖主知 草媚蓮塘資逸步 雲生松壑有新詩 翛然別是神仙趣 豈羨東山妓樂隨

境靜江清無事時 紅旌畫鷁動漁磯 心期只是行春去 日暮還應待鶴歸 風破綺霞山寺出 人歌白雪島花飛 自憐亦在仙舟上 玉浪翻翻濺草衣

澗香霞影遶樓臺 捲箔凭闌耳目開 況從旌旗近鸞鳳 可憐談笑出塵埃 火雲不入長松徑 露茗何須白玉杯 誰道迎仙仙不至 今朝還有謝公來

由來天贊德唯馨 朋禱心期事盡行 玄妙久聞談佛母 感通今日見神明 破除秋熱飄蕭盡 還似春時散漫傾 他日爲霖亦如此 諸生無不沐經營

緜緜遠念近來多 喜鵲隨函到綠蘿 雖匪二賢曾入洛 忽驚六義減沈疴 童扳鄰杏隳牆瓦 燕啄花泥落砌莎 好更因人寄消息 沃州歸去已蹉跎

常憶團圓繡像前 東歸經亂獨生全 孤峯已住六七處 萬事無成三十年 每想苑牆危逼路 更思鉢塔曉凌煙 如今憔悴荆枝盡 一諷來書一愴然

茲地曾棲菩薩僧 旃檀樓殿瀑崩騰 因知境勝終難到 問著人來悉不曾 斜谷暗藏千載雪 薄嵐常翳一龕燈 多慙不及當時海 又下嵯峨一萬層

珠殿香軿倚翠稜 寒棲吾道寄孫登 豈應肘後終無分 見說仙中亦有僧 雲斂石泉飛險竇 月明山鼠下枯藤 還如華頂清談夜 因有新詩寄鄭弘

夫差昏暗霸圖傾 千古淒涼地不靈 妖豔恩餘宮露濁 忠臣心苦海山青 蕭條陵隴侵寒水 彷彿樓臺出杳冥 此是前車況非遠 六朝何更不惺惺

得罪唯驚恩未酬 夷陵山誰稱閑遊 人知八凱須當國 猨到三聲不用愁 花落扁舟香冉冉 草侵公署雨脩脩 因人好寄新詩好 不獨江東有沃州

一宿蘭堂接上才 白雲歸去幾裴回 黛青峯朵孤吟後 雪白猨兒必寄來 簾卷茶煙縈墮葉 月明棊子落深苔 明朝江上空迴首 始覺清風不可陪

文章國器盡琅玕 朝騎駸駸歲欲殘 彩筆祗宜天上用 繡衣偏稱雪中看 休驚斷鴈離三楚 漸入祥煙下七槃 翰苑舊知憑與說 紫金輪畔寄書難

一別旌旗已一年 二林真子勸安禪 常思雙戟華堂裏 還似孤峯峭壁前 步出林泉多吉夢 帆侵分野入祥煙 自憐酷似隨陽鴈 霜打風飄到日邊

一聽玄音下竹亭 却思窗雪與囊螢 祗將清淨酬恩德 敢信文章有性靈 夢歷山牀聞鶴語 吟思海月上沙汀 不堪迴首滄江上 萬仞廬峯在杳冥

雨氣濛濛草滿庭 式微吟劇更誰聽 詩逢匠化唯貪住 日覺恩深不易銘 心苦祗應消鬢黑 夢遊頻入倚天青 從茲還似歸回首 唯祝台星與福星

家在嚴陵釣渚旁 細漣嘉樹拂窗涼 難醫林藪煙霞癖 又出芝蘭父母鄉 孤帆好風千里煖 深花黃鳥一聲長 終期金鼎調羹日 再近尼丘日月光

溪木蕭條一凭闌 玉霜飛後浪花寒 釣魚船上風煙暝 古木林中砧杵乾 至竟道心方始是 空耽山色亦無端 誰如太守分憂外 時把西經盡日看

貴逼人來不自由 龍驤鳳翥勢難收 滿堂花醉三千客 一劒霜寒十四州 鼓角揭天嘉氣冷 風濤動地海山秋 東南永作金天柱 誰羨當時萬戶侯

德符唐德瑞通天 曾叱讒諛玉座前 千襲彩衣宮錦薄 數牀御札主恩偏 出師暫放張良箸 得罪惟撐范蠡船 未報君恩終必報 不妨金地禮青蓮

宅成天下借圖看 始笑平生眼力慳 地占百灣多是水 樓無一面不當山 荷深似入苕溪路 石怪疑行鴈蕩間 只恐中原方鼎沸 天心未遣主人閑

人言海覺老宗師 隱絕層巔世莫知 青草不生行道跡 白雲常護坐禪扉 六環金錫飛來後 一派銀河瀉落時 借問大心能濟物 龍門風雹捲天池

清河逝水大悤悤 東觀無人失至公 天上君恩三載隔 鑑中鸞影一時空 墳生苦霧蒼茫外 門掩寒雲寂寞中 惆悵斯人又如此 一聲蠻笛滿江風

錦溪光裏聳樓臺 師院高凌積翠開 深竹杪聞殘磐盡 一茶中見數帆來 焚香只是看新律 幽步猶疑損綠苔 莫訝題詩又東去 石房清冷在天台

負局高風不可陪 玉霄峯北置樓臺 注參同契未將出 尋楖栗僧多宿來 颼槭松風山棗落 閒關溪鳥朮花開 終須肘後相傳好 莫便乘鸞去不迴

蘚濃苔濕冷層層 珍重先生獨去登 氣養三田傳未得 藥非八石許還曾 雲根應狎玉斧子 月逕多尋銀地僧 太守苦留終不住 可憐江上去騰騰

白藕花前舊影堂 劉雷風骨畫龍章 共輕天子諸侯貴 同愛吾師一法長 陶令醉多招不得 謝公心亂入無方 何人到此思高躅 嵐點苔痕滿粉牆

諸峯翠少中峯翠 五寺名高此寺名 石路險盤嵐靄滑 僧窗高倚泬寥明 凌空殿閣由天設 遍地杉松是自生 更有上方難上處 紫苔紅蘚遶崢嶸

一聞飛錫別區中 深入西南瀑布峯 天際雪埋千片石 洞門冰折幾株松 煙霞明媚棲心地 苔蘚縈紆出世蹤 莫問江邊舊居寺 火燒兵劫斷秋鐘

城裏尋常見碧稜 水邊朝暮送歸僧 數峯雲脚垂平地 一徑松聲徹上層 寒澗不生浮世物 陰崖猶積去年冰 此身有底難拋事 時復攜筇信步登

寒爐局促坐成勞 暗淡燈光照二毛 水寺閑來僧寂寂 雪風吹去雁嗷嗷 江山積疊歸程遠 魂夢穿沿過處高 畢竟忘言是吾道 袈裟不稱揖蕭曹

石龕閑鏁白猨邊 歸去程途半在船 林簇曉霜離水寺 路穿新燒入山泉 已尋嵐壁臨空盡 却看星辰向地懸 有興寄題紅葉上 不妨收拾別爲編

一爐薪盡室空然 萬象何妨在眼前 時有興來還覓句 已無心去即安禪 山門影落秋風樹 水國光凝夕照天 借問荀家兄弟內 八龍頭角讓誰先

繁於桃李盛於梅 寒食旬前社後開 半月暄和留豔態 兩時風雨免傷摧 人憐格異詩重賦 蝶戀香多夜更來 猶得殘紅向春暮 牡丹相繼發池臺

頭白已無行脚念 自開荒寺住煙蘿 門前路到瀟湘盡 石上雲歸岳麓多 南祖衣盂曾禮謁 東林泉月舊經過 閑來松外看城郭 一片紅塵隔逝波

當時六祖在黃梅 五百人中眼獨開 入室偈聞傳絕唱 昇堂客謾恃多才 鐵牛無用成真角 石女能生是聖胎 聞說欲拋經論去 莫教惆悵却空迴

所聞新事即戈矛 欲去終疑是暗投 遠客寄言還有在 此門將謂總無休 千篇著述誠難得 一字知音不易求 時入思量向何處 月圓孤凭水邊樓

白首蕭條居漢浦 清吟編集號檀溪 有人收拾應如玉 無主知音只似泥 入理半同黃葉句 遣懷多擬碧雲題 猶能爲我相思在 千里封來夢澤西

吟興終依異境長 舊遊時入靜思量 江聲裏過東西寺 樹影中行上下方 春色濕僧巾屨膩 松花沾鶴骨毛香 老來何計重歸去 千里重湖浪渺茫

灌頂清涼一滴通 大毗盧藏遍虛空 欲飛薝蔔花無盡 須待陀羅尼有功 金杵力摧魔界黑 水精光透夜燈紅 可堪東獻明天子 命服新酬贊國風

少小即懷風雅情 獨能遺象琢淳精 不教霜雪侵玄鬢 便向雲霄換好名 攜去湘江聞鼓瑟 袖來緱嶺伴吹笙 多君百首貽衰颯 留把吟行訪竺卿

大潙心付白崖前 寶月分輝照蜀天 聖主降情延北內 諸侯稽首問南禪 清秋不動驪龍海 紅日無私罔象川 欲聽吾宗舊山說 地邊身老楚江邊

五字才將七字爭 爲君聊敢試懸衡 鼎湖菡萏搖金影 蓬島鸞皇舞翠聲 還是靈龜巢得穩 要須仙子駕方行 兩邊珍重遙相惠 何夕燈前盡此情

曾此棲心過十冬 今來瀟灑屬生公 檀欒舊植青添翠 菡萏新栽白換紅 北面城臨燈影合 西隣壁近講聲通 不知門下趨筵士 何似當時石解空

五色文章類彩鸞 楚人羅得半摧殘 金籠莫恨傷冠幘 玉粒頒慙剪羽翰 孤立影危丹檻裏 雙棲伴在白雲端 上台愛育通幽細 却放溪山去不難

病根翻作憶山勞 一雨聊堪浣鬱陶 心白未能忘水月 眼青獨得見秋毫 蟬聲晚簇枝枝急 雲影晴分片片高 還憶赤松兄弟否 別來應見鶴衣毛

島僧留宿慰衰顏 舊住何妨老未還 身共錫聲離鳥外 跡同雲影過人間 曾無夢入朝天路 憶有詩題隔海山 珍重來晨渡江去 九華青裏扣松關

四軸騷詞書八行 捧吟肌骨遍清涼 謾求龍樹能醫眼 休問圖澄學洗腸 今體盡搜初剖判 古風淳鑿未玄黃 不知誰肯降文陣 闇點旌旗敵子房

疎篁抽笋柳垂陰 舊是休公種境吟 入貢文儒來請益 出官卿相駐過尋 右軍書畫神傳髓 康樂文章夢授心 銷得青城千嶂下 白蓮標塔帝恩深

遊遍名山祖遍尋 却來塵世渾光陰 肯將的的吾師意 擬付茫茫弟子心 豈有虛空遮道眼 不妨文字問知音 滄浪萬頃三更月 天上何如水底深

蒙氏藝傳黃氏子 獨聞相繼得名高 鋒鋩妙奪金雞距 纖利精分玉兔毫 濡染只應親賦詠 風流不稱近方刀 何妨寄我臨池興 忍使江淹役夢勞

榮枯得失理昭然 誰斅離騷更問天 生下便知真夢幻 老來何必歎流年 清風不變詩應在 明月無蹤道可傳 珍重匡廬沃洲主 拂衣拋却好林泉

雪色衫衣絕點塵 明知富貴是浮雲 不隨喧滑迷真性 何用潺湲洗汚聞 北闕會拋紅駊騀 東林社憶白氛氳 清吟有興頻相示 欲得多慙蠹蝕文

去年曾賦此花詩 幾聽南園爛熟時 嚼破紅香堪換骨 摘殘丹顆欲燒枝 流鶯偷啄心應醉 行客潛窺眼亦癡 聞說張筵就珠樹 任從攀折半離披

曾得音書慰暮年 相思多故信難傳 清吟何處題紅葉 舊社空懷墮白蓮 山水本同真趣向 侯門剛有薄因緣 他時不得君招隱 會逐南歸楚客船

又聞繁總在嘉州 職重身閑倚寺樓 大象影和山面落 兩江聲合郡前流 棋輕國手知難敵 詩是天才肯易酬 畢竟男兒自高達 從來心不是悠悠

同年生在咸通裏 事佛爲儒趣盡高 我性已甘披祖衲 君心猶待脫藍袍 霜髭曉幾臨銅鏡 雪鬢寒疎落剃刀 出世朝天俱未得 不妨還往有風騷

邛州靈境產修篁 九節材應表九陽 造化已能分尺度 保持爭合與尋常 幽林剪破清秋影 高手攜來綠玉光 深謝魯儒憐潦倒 欲教撐拄遶禪牀

秦王手筆序丹臺 不錯褒揚最上才 鳳闕幾傳爲匠碩 龍門曾用振風雷 錢郎未竭精華去 元白終存作者來 兩軸蚌胎驪頷耀 枉臨禪室伴寒灰

曾向滄江看不真 却因圖畫見精神 何妨金粉資高格 不用丹青點此身 蒲葉岸長堪映帶 荻花叢晚好相親 思量畫得勝籠得 野性由來不戀人

樂天歌詠有遺編 留在東林伴白蓮 百尺典墳隨喪亂 一家風雅獨完全 常聞荆渚通侯論 果遂吳都使者傳 仰賀斯文歸朗鑒 永資聲政入薰弦

曲江晴影石千株 吾子思歸夢斷初 有信北來山疊疊 無言南去雨疎疎 祖師門接園林路 丞相家同井邑居 閑野老身留得否 相招多是秀才書

帆過尋陽晚霽開 西風北雁似相催 大都浪後青堆沒 五老雲中翠疊來 此路便堪歸水石 何門更合向塵埃 遠公林下蓮池畔 箇箇高人盡有才

拋擲浟江舊釣磯 日參籌畫廢吟詩 可能有事關心後 得似無人識面時 官好近聞加茜服 藥靈曾說換霜髭 高才直氣平生志 除却徒知即不知

相期只爲話篇章 踏雪曾來宿此房 喧滑盡消城漏滴 窗扉初掩岳茶香 舊山春暖生薇蕨 大國塵昏懼殺傷 應有太平時節在 寒宵未臥共思量

閑身誰道是羈遊 西指峨嵋碧頂頭 琴鶴幾程隨客棹 風霜何處宿龍湫 尋僧石磴臨天井 斸藥秋崖倒瀑流 莫爲寰瀛多事在 客星相逐不迴休

海門相別住荆門 六度秋光兩鬢根 萬象倒心難蓋口 一生無事可傷魂 石頭城外青山疊 北固窗前白浪翻 盡是共游題版處 有誰惆悵拂苔痕

吳都使者泛驚濤 靈一傳書慰毳袍 別興偶隨雲水遠 知音本自國風高 身依閑淡中銷日 髮向清涼處落刀 聞著括囊新集了 擬教誰與序離騷

曉窗驚覺向秋風 萬里心凝淡蕩中 池影碎飜紅菡萏 井聲乾落綠梧桐 破除閑事渾歸道 銷耗勞生旋逐空 妖殺九原狐兔意 豈知丘隴是英雄

長訝高眠得穩無 果隨徵辟起江湖 鴛鴦已列罇罍貴 鷗鶴休懷釣渚孤 白日不妨扶漢祚 清才何讓賦吳都 可能更憶相尋夜 雪滿諸峯火一爐

寺閣高連黃鶴樓 簷前檻底大江流 幾因秋霽澄空外 獨爲詩情到上頭 白日有餘閑送客 紫衣何啻貴封侯 別來多少新吟也 不寄南宗老比丘

淨境無人可共攜 閑眠未起日光低 浮生莫把還丹續 萬事須將至理齊 花在月明蝴蝶夢 雨餘山綠杜鵑啼 何能向外求攀折 巖桂枝條拂石梯

歸和初喜戢戈矛 乍捧鄉書感去留 雁序分飛離漢口 鴒原騫翥在鼇頭 家鄰紫塞仍千里 路過黃河更幾州 應到高堂問安後 却攜文入帝京遊

舊制新題削復刊 工夫過甚琢琅玕 藥中求見黃芽易 詩裏思聞白雪難 扣寂頗同心在定 鑿空何止髮衝冠 夜來月苦懷高論 數樹霜邊獨傍欄

因緣劉表駐經行 又聽西風墮葉聲 鶴髮不堪言此世 峨嵋空約在他生 已從禪祖參真性 敢向詩家認好名 深愧故人憐潦倒 每傳仙語下南荆

珠履風流憶富春 三千鵷鷺讓精神 詩工鑿破清求妙 道論研通白見真 四座共推操檄健 一家誰信買書貧 別來鄉國魂應斷 劒閣東西盡戰塵

鳥外孤峯未得歸 人間觸類是無機 方悲鹿軫棲江寺 忽訝軺車降竹扉 王澤乍聞譚渙汗 國風那得話玄微 應驚老病炎天裏 枯骨肩橫一衲衣

暖披煙豔照西園 翠幄朱欄護列仙 玉帳笙歌留盡日 瑤臺伴侶待歸天 香多覺受風光剩 紅重知含雨露偏 上客分明記開處 明年開更勝今年

繁極全分青帝功 開時獨占上春風 吳姬舞雪非真豔 漢后題詩是怨紅 遠蜨戀香拋別苑 野鶯銜得出深宮 君看萬態當筵處 羞殺薔薇點碎叢

一念禪餘味國風 早因持論偶名公 久傷琴喪人亡後 忽有雲和雪唱同 繩琢靜聞罤象外 是非閑見寂寥中 時來日往緣真趣 不覺秋江度塞鴻

正堪凝思掩禪扃 又被詩魔惱竺卿 偶凭窗扉從落照 不眠風雪到殘更 皎然未必迷前習 支遁寧非悟後生 傳寫會逢精鑒者 也應知是詠閑情

南岳別來無約後 東林歸住有前緣 閑搜好句題紅葉 靜斂霜眉對白蓮 雁塔影分疎檜月 虎溪聲合幾峯泉 修心若似伊耶舍 傳記須添十九賢

陵州棋子浣花牋 深愧攜來自錦州 海蚌琢成星落落 吳綾隱出雁翩翩 留防桂苑題詩客 惜寄桃源敵手仙 捧受不堪思出處 七千餘里劒門前

北遊兵阻復南還 因寄荆州病掩關 日月坐銷江上寺 清涼魂斷剡中山 披緇影跡堪藏拙 出世身心合向閑 多謝扶風大君子 相思時到寂寥間

丹青妙寫十才人 玉峭冰稜姑射神 醉舞離披真鸑鷟 狂吟崩倒瑞麒麟 飜騰造化山曾竭 採掇珠璣海幾貧 猶得知音與圖畫 草堂閑挂似相親

誰會荆州一老夫 夢勞神役憶匡廬 碧雲雁影紛紛去 黃葉蟾聲漸漸無 口淡莫分餐氣味 身羸但覺病肌膚 可憐饌玉燒蘭者 肯慰寒偎雪夜爐

阿闍梨與佛身同 灌頂難施利濟功 持咒力須資運祚 度人心要似虛空 東周路踏紅塵裏 北極門瞻紫氣中 好進焚文霑帝澤 却歸天策繼真風

天台衡嶽舊曾尋 閑憶留題白石林 歲月已殘衰颯鬢 風騷猶壯寂寥心 緱山碧樹遮藏密 丹穴紅霞掩暎深 爭得相逢一攜手 拂衣同去聽玄音

搜新編舊與誰評 自向無聲認有聲 已覺愛來多廢道 可堪傳去更沽名 風松韻裏忘形坐 霜月光中共影行 還勝御溝寒夜水 狂吟衝尹甚傷情

尋常西望故園時 幾處魂隨落照飛 客路舊縈秦甸出 鄉程今遶漢陽歸 已過巫峽沈青靄 忽認峨嵋在翠微 從此倚門休望斷 交親喜換老萊衣

經論功餘更業詩 又於難裏縱天機 吳朝客見投文去 楚國僧迎著紫歸 已得聲名先振俗 不妨風雪更探微 金陵高憶恩門在 終挂雲帆重一飛

猶得吾師繼頌聲 百篇相愛寄南荆 卷開錦水霞光爛 吟入峨嵋雪氣清 楚外已甘推絕唱 蜀中誰敢共懸衡 應憐無可同無本 終向風騷作弟兄

誰遣西來負岳雲 自由歸去竟何因 山龕薜荔應殘雪 江寺玫瑰又度春 早歲便師無學士 臨年却作有爲人 何妨夜醮時相憶 伴醉佯狂笑老身

社蓮慚與幕蓮同 岳寺蕭條儉府雄 冷淡獨開香火裏 殷妍行列綺羅中 秋加玉露何傷白 夜醉金缸不那紅 閑憶遺民此心地 一般無染喻真空

往歲曾尋聖跡時 樹邊三遶禮吾師 敢望護法將軍記 且喜焚香弟子知 後會未期心的的 前峯欲下步遲遲 今來老劣難行甚 空寂無緣但寄詩

電擊流年七十三 齒衰氣沮竟何堪 誰云有句傳天下 自愧無心寄嶺南 曉漱氣嫌通市井 晚烹香憶落雲潭 鄰峯道者應彈指 蘚剝藤纏舊石龕

十五年前會虎溪 白蓮齋後便來西 干戈時變信雖絕 吳楚路長魂不迷 黃葉喻曾同我悟 碧雲情近與誰攜 春殘相憶荆江岸 一隻杜鵑頭上啼

鶴嶺僧來細話君 依前高尚跡難羣 自拋南岳三生石 長傍西山數片雲 丹訪葛洪無舊竈 詩尋靈觀有遺文 莫將離別爲相隔 心似虛空幾處分

郡樓東面寺牆西 顏子生涯竹屋低 書案飛颺風落絮 地苔狼藉燕銜泥 吟窗晚凭春篁密 行徑斜穿夏菜齊 別後相思頻夢到 二年同此賦閑題

蘭舟西去是通津 名郡賢侯下禮頻 山遍寺樓看仰岫 臺連城閣上宜春 鴻心夜過鄉心亂 雪韻朝飛句韻新 別有官榮身外趣 月江松徑訪禪人

春風日日雨時時 寒力潛從暖勢衰 一氣不言含有象 萬靈何處謝無私 詩通物理行堪掇 道合天機坐可窺 應是正人持造化 盡驅幽細入罏鎚

何處經年閟好音 暖風催出囀喬林 羽毛新刷陶潛菊 喉舌初調叔夜琴 藏雨並棲紅杏密 避人雙入綠楊深 曉來枝上千般語 應共桃花說舊心

紫綬蒼髭百歲侵 綠苔芳草遶堦深 不妨好鳥喧高臥 切忌閑人聒正吟 魯鼎寂寥休辨口 劫灰銷變莫宣心 還憐我有冥搜癖 時把新詩過竹尋

風雨冥冥春闇移 紅殘綠滿海棠枝 帝鄉久別江鄉住 椿笋何如櫻笋時 海內擅名君作賦 林間外學我爲詩 近聞南國升南省 應笑無機老病師

簷壁層層映水天 半乘岡壠半民田 王維愛甚難拋畫 支遁憐多不惜錢 巨石盡含金玉氣 亂峯深鎖棟梁煙 秦爭漢奪虛勞力 却是巢由得穩眠

江禽野獸兩堪傷 避射驚彈各自忙 頭角任多無獬豸 羽毛雖衆讓鴛鴦 落苔紅小櫻桃熟 侵井青纖燕麥長 吟把離騷憶前事 汨羅春浪撼殘陽

寒清健碧遠相含 珠媚根源在極南 流古遰今空作島 逗山衝壁自爲潭 遷來賈誼愁無限 謫過靈均恨不堪 畢竟輸他老漁叟 綠蓑青竹釣濃藍

風騷情味近如何 門底寒流屋裏莎 曾摘園蔬留我宿 共吟江月看鴻過 時危苦恨無收拾 道妙深誇有琢磨 涼夜欹眠應得夢 平生心肺似君多

鬚鬢三分白二分 一生蹤跡出人羣 嵩丘夢憶諸峰雪 衡岳禪依五寺雲 青衲幾臨高瀑濯 苦吟曾許斷猿聞 荒村殘臘相逢夜 月滿鴻多楚水濆

心魂役役不曾歸 萬象相牽向極微 所得或憂逢郢刃 凡言皆欲奪天機 遊深晚谷香充鼻 坐苦春松粉滿衣 何物不爲狼籍境 桃花和雨更霏霏

上國誰傳消息過 醉眠醒坐對嵯峨 身離道士衣裳少 筆荅禪師句偈多 南岸郡鐘涼度枕 西齋竹露冷霑莎 還應笑我降心外 惹得詩魔助佛魔

新書聲價滿皇都 高臥林中更起無 春興酒香薰肺腑 夜吟雲氣濕髭鬚 同登水閣僧皆別 共上漁船鶴亦孤 長憶前年送行處 洞門殘日照菖蒲

涼多夜永擁山袍 片石閑欹不覺勞 蟋蟀遶牀無夢寐 梧桐滿地有蕭騷 平生樂道心常切 五字逢人價合高 破落西窗向殘月 露聲如雨滴蓬蒿

松燒寺破是刀兵 谷變陵遷事可驚 雲裏乍逢新住主 石邊重認舊題名 閑臨菡萏荒池坐 亂踏鴛鴦破瓦行 欲伴高僧重結社 此身無計捨前程

吳王廟側有高房 簾影南軒日正長 吹苑野風桃葉碧 壓畦春露菜花黃 懸燈向後惟冥默 凭案前頭即渺茫 知有虎溪歸夢切 寺門松折社僧亡

閑行閑坐藉莎煙 此興堪思二古賢 陶靖節居彭澤畔 賀知章在鏡池邊 鴛鴦著對能飛繡 菡萏成羣不語仙 形影騰騰夕陽裏 數峰危翠滴漁船

危碧層層映水天 半垂岡隴下民田 王維愛甚難拋畫 支遁高多不惜錢 巨石盡含金玉氣 亂峰閑鎖棟梁煙 秦爭漢奪空勞力 却是巢由得穩眠

錦水東浮情尚鬱 湘波南泛思何長 蜀魂巴狖悲殘夜 越鳥燕鴻叫夕陽 煙月幾般爲客路 林泉四絕是吾鄉 尋幽必有僧相指 宋杜題詩近舊房

浸野淫空澹蕩和 十年鄰住聽漁歌 城臨遠櫂浮煙泊 寺近閑人泛月過 岸引綠蕪春雨細 汀連斑竹晚風多 可憐千古懷沙處 還有魚龍弄白波

洞庭栽種似瀟湘 綠遶人家帶夕陽 霜裛露蒸千樹熟 浪圍風撼一洲香 洪崖遣後名何遠 陸績懷來事更長 藏貯待供賓客好 石榴宜稱映舟光

心中身外更何猜 坐石看雲養聖胎 名在好詩誰逐去 跡依閑處自歸來 時添瀑布新缾水 旋換旃檀舊印灰 晴出寺門驚往事 古松千尺半蒼苔

長想尋君道路遙 亂山霜後火新燒 近聞移住鄰衡岳 幾度題詩上石橋 古木傳聲連峭壁 一燈懸影過中宵 風騷味薄誰相愛 攲枕常多夢鮑昭

已得浮生到老閑 且將新句擬玄關 自知清興來無盡 誰道淳風去不還 三百正聲傳世後 五千真理在人間 此心終待相逢說 時復登樓看暮山

新竹將誰搉重輕 皎然評裏見權衡 非無苦到難搜處 合有清垂不朽名 疎雨晚衝蓮葉響 亂蟬涼抱檜梢鳴 野橋閑背殘陽立 翻憶蘇卿送子卿

連旬陰翳曉來晴 水滿圓塘照日明 岸草短長邊過客 江花紅白裏啼鶯 野無征戰時堪望 山有樓臺煖好行 桑柘依依禾黍綠 可憐歸去是張衡

翦自南巖瀑布邊 寒光七尺乳珠連 持來未入塵埃路 乞與應憐老病年 欹影夜歸青石澗 卓痕秋過綠苔錢 他時攜上嵩峰頂 把倚長松看洛川

行心乞得見秋風 雙履難留去住蹤 紅葉正多離社客 白雲無限向嵩峰 囊中自欠詩千首 身外誰知事幾重 此別不能爲後約 年華相似逼衰容

熱煙疎竹古原西 日日乘涼此杖藜 閑處雨聲隨霹靂 旱田人望隔虹霓 蟬依獨樹乾吟苦 鳥憶平川渴過齊 別有相招好泉石 瑞花瑤草盡堪攜

荆州連歲滯遊方 拄杖塵封六尺光 洗面有香思石溜 冥心無撓憶山牀 閑機但媿時機速 靜論須慙世論長 昨夜分明夢歸去 薜蘿幽逕遶禪房

繩牀欹坐任崩頹 雙眼醒醒閉復開 日月更無閑裏過 風騷時有靜中來 天真自得生難捨 世幻誰驚死不迴 何處堪投此蹤跡 水邊晴去上高臺

碧雲諸友盡黃眸 石點花飛更說無 嵐翠濕衣松接院 芙蓉薰面寺臨湖 沃洲高臥心何僻 匡社長禪興亦孤 爭似楚王文物國 金鑣紫綬讓前途

鄭生驅蹇峴山迴 傳得安公好信來 千里阻修俱老骨 八行重疊慰寒灰 春殘桃李猶開戶 雪滿松杉始上臺 必有南遊山水興 漢江平穩好浮杯

西朝歸去見高情 應戀香燈近聖明 關令莫疑非馬辯 道安還跨赤驢行 充齋野店蔬無味 灑笠平原雪有聲 忍惜文章便閑得 看他趨競取時名

忽忽枕前蝴蝶夢 悠悠覺後利名塵 無窮今日明朝事 有限生來死去人 終與狐狸爲窟穴 謾師龜鶴養精神 可憐顏子能消息 虛室坐忘心最真

澹蕩光中翡翠飛 田田初出柳絲絲 吟沿綠島時逢鶴 醉泛清波或見龜 七澤釣師應識我 中原逐鹿不知誰 秋風水寺僧相近 一徑蘆花到竹籬

垂白堪思大亂前 薄遊曾駐洞庭邊 尋僧古寺沿沙岸 倚杖殘陽落水天 蘭蘂蔫菸騷客廟 煙波晴闊釣師船 此時欲買君山住 嬾就商人乞箇錢

嵩峰有客遠相尋 塵滿麻衣袖苦吟 花盡草長方閉戶 道孤身老正傷心 紅堆落日雲千仞 碧撼涼風竹一林 惆悵雅聲消歇去 喜君聊此暫披襟

罷趨明聖嬾從知 鶴氅褵褷遂性披 道有靜君堪托迹 詩無賢子擬傳誰 松聲白日邊行止 日影紅霞裏夢思 珍重兩篇千里達 去年江上雪飛時

遶窗風竹骨輕安 閑借陰符仰臥看 絕利一源真有謂 空勞萬卷是無端 清虛可保昇雲易 嗜慾終知入聖難 三要洞開何用閉 高臺時去凭欄干

淮甸當年憶旅遊 衲衣椶笠外何求 城中古巷尋詩客 橋上殘陽背酒樓 晴色水雲天合影 晚聲名利市爭頭 可憐王化融融裏 惆悵無僧似惠休

上台言任養疎愚 乞與西城水滿湖 吹榻好風終日有 趂涼閑客片時無 檀欒翠擁清蟬在 菡萏紅殘白鳥孤 欲問存思搜抉妙 幾聯詩許敵三都

高吟欲繼沃州師 千里相尋問課虛 殘臘江山行盡處 滿衣風雪到閑居 攜來律韻清何甚 趣入幽微旨不疎 莫惜天機細搥琢 他時終可擬芙蕖

竹如翡翠侵簾影 苔學琉璃布地紋 高臥更無如此樂 遠遊何必愛他雲 閑聽謝朓吟爲政 靜看蕭何坐致君 只恐老身衰朽速 他年不得頌鴻勳

井梧黃落暮蟬清 久駐金臺但暗驚 事佛未憐諸弟子 談空爭動上公卿 合歸鳥外藏幽跡 敢向人前認好名 滿印白檀燈一醆 可能酬謝得聰明

金湯裏面境何求 寶殿東邊院最幽 栽種已添新竹影 畫圖兼列遠山秋 形容豈合親公子 章句爭堪狎士流 虛負岷峨老僧約 年年雪水下汀洲

漢江西岸蜀江東 六稔安禪教化中 託跡幸將王粲別 歸心寧與子山同 尊罍豈識曹參酒 賓客還親宋玉風 又見去年三五夕 一輪寒魄破煙空

石龕閑鎖舊居峰 何事膺門歲月重 五七詩中叨見遇 三千客外許疎慵 迎涼蟋蟀喧閑思 積雨莓苔沒屐蹤 會待英雄啓金口 却教擔錫入雲松

詞客攜文訪病夫 因吟送別憶湘湖 寒消浦溆催鴻鴈 暖入溪山養鷓鴣 僧向月中尋岳麓 雲從城上去蒼梧 君歸爲問峰前寺 舊住僧房鎖在無

別來相憶夢多迷 君住東朝我楚西 瑤闕合陪龍象位 春山休記鷓鴣啼 承恩位與千官別 應制才將十子齊 幾笑遠公慵送客 慇懃只到寺前溪

端人鑿斷碧溪潯 善價爭教惜萬金 礱琢已曾經敏手 研磨終見透堅心 安排得主難移動 含貯隨時任淺深 保重更求裝鈿匣 閑將濡染寄知音

煙霄已遂明經第 江漢重來問苦吟 託興偶憑風月遠 忘機終在寂寥深 千篇未聽常徒口 一字須防作者心 此日與君聊話別 老身難約更相尋

莫知何路去追攀 空想人間出世間 杜口已同居士室 傳心休問祖師山 禪中不住方爲定 說處無生始是閑 珍重希音遠相寄 亂峰西望疊孱顏

漳河湘岸柳關頭 離別相逢四十秋 我憶黃梅夢南國 君懷明主去東周 幾程霜雪經殘臘 何處封疆過舊遊 好及春風承帝澤 莫忘衰朽臥林丘

別認公侯禮上才 築金何啻舊燕臺 地連東閣橫頭買 門對西園正面開 不隔紅塵趨棨戟 只拖珠履赴尊罍 應逢明月清霜夜 閑領笙歌宴此來

三莖瘦竹兩株松 瑟瑟翛翛韻且同 抱節乍離新澗雪 盤根遠別舊林風 歲寒相倚無塵地 蔭影分明有月中 更待陽和信催促 碧梢青杪看凌空

澤國聞師泥日後 蜀王全禮葬餘灰 白蓮塔向清泉鎖 禪月堂臨錦水開 西岳千篇傳古律 南宗一句印靈臺 不堪隻履還西去 葱嶺如今無使迴

上清凝結下乾坤 爲瑞爲祥表致君 日月影從光外過 山河形向靜中分 歌揚郢路誰同聽 聲灑梁園客共聞 堪想畫堂簾卷次 輕隨舞袖正紛紛

舊齋休憶對松關 各在王侯顧遇間 命服已霑天渥澤 衲衣猶擁祖斕斑 相思莫救燒心火 留滯難移壓腦山 得失兩途俱不是 笑他高臥碧孱顏

高堂親老本師存 多難長懸兩處魂 已說戰塵消漢口 便隨征櫂別荆門 晴吟野闊無耕地 晚宿灣深有釣村 他日更思衰老否 七年相伴琢詩言

無處清陰似剡溪 火雲奇崛倚空齊 千山冷疊湖光外 一扇涼搖楚色西 碧樹影疎風易斷 綠蕪平遠日難低 故園舊寺臨湘水 斑竹煙深越鳥啼

舊業樹連湘樹遠 家山雲與嶽雲平 僧來已說無耕釣 鴈去那知有弟兄 客思莫牽蝴蝶夢 鄉心自憶鷓鴣聲 沙頭南望堪腸斷 誰把歸舟載我行

盤根幾聳翠崖前 却偃凌雲化至堅 乍結精華齊永劫 不隨凋變已千年 逢賢必用鐫辭立 遇聖終將刻印傳 肯似荆山鑿餘者 蘚封頑滯臥嵐煙

南客西來話使君 涔陽風雨變行春 四鄰耕釣趨仁政 千里煙花壓路塵 去獸未勝除狡吏 還珠爭似復逋民 紅蘭浦暖攜才子 爛醉連題賦白蘋

湘江秋色湛如冰 楚客離懷暮不勝 千里碧雲聞塞鴈 幾程青草見巴陵 寒濤響疊晨征樐 岸葦叢明夜泊燈 鸚鵡洲邊若回首 爲思前事一捫膺

寺樓高出碧崖稜 城裏誰知在上層 初雪灑來喬木暝 遠禽飛過大江澄 閑消不睡憐長夜 靜照無言謝一燈 迴首何邊是空地 四村桑麥遍丘陵

住亦無依去是閑 何心終戀此林間 片雲孤鶴東西路 四海九州多少山 靜坐趁涼移樹影 興隨題處著苔斑 秋來洗浣行衣了 還爾鄰僧舊竹關

門前石路徹中峰 樹影泉聲在半空 尋去未應勞上下 往來殊已倦西東 髭根盡白孤雲並 心跡全忘片月同 長憶高窗夏天裏 古松青檜午時風

山袍不稱下紅塵 各是閑居島外身 兩處煙霞門寂寂 一般苔蘚石磷磷 禪關悟後寧疑物 詩格玄來不傍人 月照經行更誰見 露華松粉點衣巾

舊遊重到倍悲涼 吟憶同人倚寺牆 何處暮蟬喧逆旅 此中山鳥噪垂楊 寰區有主權兵器 風月無人掌桂香 欲寄此心空北望 塞鴻天末失歸行

水隔孤城城隔山 水邊時望憶師閑 清泉白日中峰上 落日半空栖鳥還 雲影觸衣分朵朵 雨聲吹磬散潺潺 傳心莫學羅浮去 後輩思量待扣關

雨晴天半碧光流 影倒殘陽濕郡樓 絕頂有人經劫在 浮生無客暫時遊 窗開萬壑春泉亂 塔鎖孤燈萬木稠 欲爲吾師拂衣去 白雲紅葉又新秋

透窗穿竹住還移 萬類俱閑始見伊 難把寸光藏暗室 自持孤影助明時 空庭散逐金風起 亂葉爭投玉露垂 後代儒生懶收拾 夜深飛過讀書帷

船滿琴書與酒杯 清湘影裏片帆開 人歸南國鄉園去 鴈逐西風日夜來 天勢漸低分海樹 山程欲盡見城臺 此身未別江邊寺 猶看星郎奉詔迴

嵐濕南朝殿塔寒 此中因得謝塵寰 已同庭樹千株老 未負溪雲一片閑 石鏡舊遊臨皎潔 岳蓮曾上徹孱顏 如今衰颯成多病 黃葉風前晝掩關

暖傍漁船睡不驚 可憐孤潔似華亭 晚來灣浦衝平碧 晴過汀洲拂淺青 翡翠靜中修羽翼 鴛鴦閑處事儀形 何如飛入漢宮裏 留與興亡作典經

飛塵不敢下相干 闇脈傍應潤牡丹 心任短長投玉綆 底須三五映金盤 神工舊製泓澄在 天澤時加瀲灧寒 太傅欲旌前古事 星郎屬思久憑欄

何峰觸石濕苔錢 便逐高風離瀑泉 深處臥來真隱逸 上頭行去是神仙 千尋有影滄江底 萬里無蹤碧落邊 長憶舊山青壁裏 遶庵閑伴老僧禪

猛勢微開萬里清 月中看似日中明 此時鷗鷺無人見 何處關山有客行 郢唱轉高誰敢和 巴歌相顧自銷聲 江齋卷箔含毫久 應想梁王禮不經

兩上東堂不見春 文明重去有誰親 曾逢少海尊前客 舊是神仙會裏人 已遂風雲催化羽 却將雷電助燒鱗 明年自此登龍後 迴首荆門一路塵

閑堂晝臥眼初開 強起徐行遶砌苔 鶴氅人從衡嶽至 鶉衣客自洛陽來 坐聞鄰樹栖幽鳥 吟覺江雲發早雷 西笑東遊此相別 兩途消息待誰迴

前習都由未盡空 生知雅學妙難窮 一千首出悲哀外 五十年銷雪月中 興去不妨歸靜慮 情來何止發真風 曾無一字干聲利 豈愧操心負至公

曾聽鹿鳴逢世亂 因披羽服隱衡陽 幾多事隔丹霄興 三十年成兩鬢霜 芝朮未甘銷勇氣 風騷無那激剛腸 中朝舊有知音在 可是悠悠入帝鄉

弘文初命下江邊 難戀沙鷗與釣船 藍綬乍稱新學士 白衫初脫舊神仙 龍山送別風生路 雞樹從容雪照筵 重謁往年金牓主 便將才術佐陶甄

含桃花謝杏花開 杜宇新啼燕子來 好事可能無分得 名山長似有人催 簷聲未斷前旬雨 電影還連後夜雷 心跡共師爭幾許 似人嫌處自遲迴

無味吟詩即把經 竟將疎野訪誰行 身依江寺庭無樹 山遶天涯路有兵 竹瓦雨聲漂永日 紙窗燈焰照殘更 從容一覺清涼夢 歸到龍潭掃石枰

葛衣霑汗功雖健 紙扇搖風力甚卑 苦熱恨無行脚處 微涼喜到立秋時 竹軒靜看蜘蛛挂 莎徑閑聽蟋蟀移 天外有山歸即是 豈同遊子暮何之

誰請衰羸住北州 七年魂夢舊山丘 心清檻底瀟湘月 骨冷禪中太華秋 高節未聞馴虎豹 片言何以傲王侯 應須脫灑孤峰去 始是分明箇剃頭

南州君去爲尋醫 病色應除似舊時 久別莫忘廬阜約 却來須有洞庭詩 金陵往歲同窺井 峴首前秋共讀碑 兩處山河見興廢 相思更切臥雲期

楚客西來過舊居 讀碑尋傳見終初 佯狂未必輕儒業 高尚何妨誦佛書 種竹岸香連菡萏 煮茶泉影落蟾蜍 如今若更生來此 知有何人贈白驢

洗井僧來說舊遊 西江東岸是城樓 昔年淹跡因王化 長日凭欄看水流 真觀上人棲樹石 陳陶處士在林丘 終拖老病重尋去 得到匡廬死便休

病腸休洗老休醫 七十能饒百歲期 不死任還蓬島客 無生自有雪山師 浮雲聚散俱關慮 明月相逢好展眉 既兆未萌閑酌度 不如中抱是尋思

武陵嘉致跡多幽 每見圖經恨白頭 溪浪碧通何處去 桃花紅過郡前流 常聞相幕鴛鴻興 日向神仙洞府遊 鑿井耕田人在否 如今天子正徵搜

小子聲名天下知 滿簪霜雪白麻衣 誰將一著爭先後 共向長安定是非 有路未曾迷日用 無貪終不亂天機 閑尋道士過仙觀 賭得黃庭兩卷歸

澤國相逢話一宵 雲山偶別隔前朝 社思匡岳無宗炳 詩憶揚州有鮑昭 晨野黍離春漠漠 水天星粲夜遙遙 閑吟莫忘傳心祖 曾立階前雪到腰

赤日彤霞照晚坡 東州道路興如何 蟬離楚柳鳴猶少 葉到嵩雲落漸多 海內自爲閑去住 關頭誰問舊經過 叮嚀與訪春山寺 白樂天真在也麽

秋泉一片樹千株 暮汲寒燒外有餘 青嶂這邊來已熟 紅塵那畔去應疎 風騷未肯忘雕琢 瀟灑無妨更剃除 即問沃州開士僻 愛禽憐駿意何如

峭形寒倚夕陽天 毛女蓮花翠影連 雲外自爲高出手 人間誰合鬬揮拳 鶴拋青漢來巖檜 僧隔黃河望頂煙 晴露紅霞長滿掌 只應棲託是神仙

空碧無雲露濕衣 羣星光外湧清規 東樓莫礙漸高勢 四海待看當午時 還許分明吟皓魄 肯教幽暗取丹枝 可憐半夜嬋娟影 正對五侯殘酒池

忽隨南櫂去衡陽 誰住江邊樹下房 塵夢是非都覺了 野雲心地更何妨 漸臨瀑布聽猨思 却背岣嶁有鴈行 想到中峰上層寺 石窗秋霽見瀟湘

槍旗冉冉綠叢園 穀雨初晴叫杜鵑 摘帶嶽華蒸曉露 碾和松粉煮春泉 高人夢惜藏巖裏 白硾封題寄火前 應念苦吟耽睡起 不堪無過夕陽天

舊峰前昨下來時 白石叢叢間紫薇 章句不堪歌有道 溪山只合退無機 雲含曖態晴猶在 鶴養閑神晝不飛 欲去更思過丈室 二年頻此揖清暉

麓山南面橘洲西 別搆新齋與竹齊 野客已聞將鶴贈 江僧未說有詩題 窗臨杳靄寒千嶂 枕遍潺湲月一溪 可想乍移禪榻處 松陰冷濕壁新泥

門底秋苔嫩似藍 此中消息興何堪 亂離偷過九月九 頭尾算來三十三 雲影半晴開夢澤 菊花微暖傍江潭 故人今日在不在 胡鴈背風飛向南

欲話趨時首重騷 因君倍惜剃頭刀 千般貴在能過達 一片心閑不那高 山疊好雲藏玉鳥 海翻狂浪隔金鼇 時應記得長安事 曾向文場屬思勞

欲退無因貴逼來 少儀官美右丞才 青袍早許淹花幕 霜簡方聞謝柏臺 金諾靜宜資講誦 玉山寒稱奉尊罍 西峰有客思相賀 門隔瀟湘雪未開

休問蒙莊材不材 孤燈影共傍寒灰 忘筌話道心甘死 候體論詩口懶開 窗外風濤連建業 夢中雲水憶天台 相疎却是相知分 誰訝經年一度來

五老峰前相遇時 兩無言語只揚眉 南宗北祖皆如此 天上人間更問誰 山衲靜披雲片片 鐵刀涼削鬢絲絲 閑吟莫學湯從事 拋却袈裟負本師

莫向孤峰道息機 有人偷眼羨吾師 滿身光化年前寵 幾軸開平歲裏詩 北闕故人隨喪亂 南山舊寺在參差 清吟但憶徐方政 應恨當時不見時

禪家何物贈分襟 只有天台杖一尋 拄去客歸青洛遠 採來僧入白雲深 遊山曾把探龍穴 出世期將指佛心 此日江邊贈君後 却攜筇杖向東林

瀟湘曾宿話詩評 荆楚連秋阻野情 金錫罷遊雙鬢白 鐵盂終守一齋清 篇章老欲齊高手 風月閑思到極精 南望山門石何處 滄浪雲夢浸天橫

幽光耿耿草堂空 窗隔飛蛾恨不通 紅燼自凝清夜朵 赤心長謝碧紗籠 雲藏水國城臺裏 雨閉松門殿塔中 金屋玉堂開照睡 豈知螢雪有深功

龍門支派富才能 年少飛翔便大鵬 久待尊罍臨鐵甕 又從幢節鎮金陵 精神一隻秋空鶴 騷雅千尋夏井冰 長憶相招宿華館 數宵忘寢盡寒燈

雨歇江明苑樹乾 物妍時泰恣遊盤 更無輕翠勝楊柳 盡覺濃華在牡丹 終日去還拋寂寞 遶池迴却凭欄干 紅芳片片由青帝 忍向西園看落殘

洪偃湯休道不殊 高帆共載興何俱 北京喪亂離丹鳳 南國煙花入鷓鴣 明月團圓臨桂水 白雲重疊起蒼梧 威儀本是朝天士 暫向遼荒住得無

南望衡陽積瘴開 去年曾踏雪遊迴 謾爲楚客蹉跎過 却是邊鴻的當來 乳竇孤明含海日 石橋危滑長春苔 終尋十八高人去 共坐蒼崖養聖胎

槐花館驛暮塵昏 此去分明吏部孫 才器合居科第首 風流幸是縉紳門 春和洛水清無浪 雪洗高峰碧斷根 堪想都人齊指點 列仙相次上崑崙

秋蔬數壠傍潺湲 頗覺生涯異俗緣 詩興難窮花草外 野情何限水雲邊 蟲聲遶屋無人語 月影當松有鶴眠 寄向東溪老樵道 莫催丹桂博青錢

詩病相兼老病深 世醫徒更費千金 餘生豈必虛拋擲 未死何妨樂詠吟 流水不迴休歎息 白雲無跡莫追尋 閑身自有閑消處 黃葉清風蟬一林

巾舃初隨入蜀船 風帆吼過洞庭煙 七千里路到何處 十二峰雲更那邊 巫女暮歸林淅瀝 巴猨吟斷月嬋娟 來年五月峨嵋雪 坐看消融滿錦川

松頭柏頂碧森森 虛檻寒吹夏景深 靜社可追長往跡 白蓮難問久修心 山圍四面纔容寺 月到中宵始滿林 爭學忘言住幽勝 吾師遺集盡清吟

峰前林下東西寺 地角天涯來往僧 泉月淨流閑世界 杉松深鎖盡香燈 爭無大士重修社 合有諸賢更服膺 曾寄鄰房挂缾錫 雨聞巖溜解春冰

何必閑吟蜀道難 知君心出嶮巘間 尋常秋泛江陵去 容易春浮錦水還 兩面碧懸神女峽 幾重青出丈人山 文君酒市逢初雪 滿貰新沽洗旅顏

髮枯身老任浮沉 懶泥秋風更役吟 新事向人堪結舌 舊詩開卷但傷心 苔牀臥憶泉聲遶 麻履行思樹影深 終謝柴桑與彭澤 醉遊閑訪入東林

鳳門高對鹿門青 往歲經過恨未平 辯鼎上人方話道 臥龍丞相忽追兵 爐峰已負重迴計 華嶽終懸未去情 聞說東周天子聖 會搖金錫却西行

又挂寒帆向錦川 木蘭舟裏過殘年 自修姹姹爐中物 擬作飄飄水上仙 三峽浪喧明月夜 萬州山到夕陽天 來年的有荆南信 迴札應緘十色牋

秣陵長憶共吟遊 儒釋風騷道上流 蓮幕少年輕謝朓 雪山真子鄙湯休 也應有作懷清苦 莫謂無心過白頭 欲附別來千萬意 病身初起向殘秋

聞在湓城多寄住 隨時談笑渾塵埃 孤峰恐憶便歸去 浮世要看還下來 萬頃野煙春雨斷 九條寒浪晚窗開 虎溪橋上龍潭寺 曾此相尋踏雪迴

荆門前歲使乎迴 求得星郎近制來 連日借吟終不已 一燈忘寢又重開 秋風漫作牽情賦 春草真爲入夢才 堪笑陳宮諸狎客 當時空有箇追陪

蝶醉風狂半折時 冷煙清露壓離披 欲傾琥珀盃浮爾 好把茱萸朵配伊 孔雀毛衣應者是 鳳凰金翠更無之 何因栽向僧園裏 門外重陽過不知

好向東林度此生 半天山脚寺門平 紅霞嶂底潺潺色 清夜房前瑟瑟聲 偶別十年成瞬息 欲來千里阻刀兵 可憐二子同歸興 南國煙花路好行

城東移錫住城西 綠遶春波引杖藜 翡翠滿身衣有異 鷺鷥通體格非低 風搖柳眼開煙小 暖逼蘭芽出土齊 猶有幽深不相似 剡溪乘櫂入耶溪

白蓮香散沼痕乾 綠篠陰濃蘚地寒 年老寄居思隱切 夜涼留客話時難 行僧盡去雲山遠 賓鴈同來澤國寬 時謝孔璋操檄外 每將空病問衰殘

東海儒宗事業全 冰稜孤峭類神仙 詩同李賀精通鬼 文擬劉軻妙入禪 珠履早曾從相府 玳簪今又別官筵 篇章幾謝傳西楚 空想雄風度十年

冰壓霜壇律格清 三千傳授盡門生 禪心盡入空無跡 詩句閑搜寂有聲 滿國繁華徒自樂 兩朝更變未曾驚 終思相約岷峨去 不得攜筇一路行

衲衣禪客袖篇章 江上相尋共感傷 秦甸亂來栖白沒 杼山空後皎然亡 清留島月秋凝露 苦寄巴猨夜叫霜 珍重南宗好才子 灰心冥目外無妨

知泛滄浪櫂未還 西峰房鎖夜潺潺 春陪相府遊仙洞 雪共賓寮對玉山 詩裏幾添新菡萏 衲痕應換舊斕斑 莫忘一句曹溪妙 堪塞孫孫騁度關

吳頭東面楚西邊 雲接蒼梧水浸天 兩地別離身已老 一言相合道休傳 風騷妙欲凌春草 蹤跡閑思遶嶽蓮 不是傲他名利世 吾師本在雪山巔

仲宣樓上望重湖 君到瀟湘得健無 病遇何人分藥餌 詩逢誰子論功夫 杉蘿寺裏尋秋早 橘柚洲邊度日晡 許送自身歸華嶽 待來朝暮拂缾盂

去歲得君消息在 兩憑人信過重湖 忍貪風月當年少 不寄音書慰老夫 藥鼎近聞傳祕訣 詩門曾說擁寒爐 漢江江路西來便 好傍扁舟訪我無

多病多慵漢水邊 流年不覺已皤然 舊栽花地添黃竹 新陷盆池換白蓮 雪月未忘招遠客 雲山終待去安禪 八行書札君休問 不似風騷寄一篇

高河瑟瑟轉金盤 歕露吹光逆凭欄 四海魚龍精魄冷 五山鸞鶴骨毛寒 今宵盡向圓時望 後夜誰當缺處看 何事清光與蟾兔 却教才小少留難

故人猶憶苦吟勞 所惠何殊金錯刀 霜雪剪栽新剡硾 鋒鋩管束本宣毫 知君倒篋情何厚 借我臨池價斗高 詞客分張看欲盡 不堪來處隔秋濤

火雲陽焰欲燒空 小檻幽窗想舊峰 白汗此時流枕簟 清風何處動杉松 殘更正好眠涼月 遠寺俄聞報曉鐘 只待秋聲滌心地 衲衣新洗健形容

高韻雙懸張曲江 聯題兼是孟襄陽 後人才地誰稱短 前輩經天盡負長 勝景飽於閑采拾 靈蹤銷得正思量 時移兩板成塵跡 猶挂吾師舊影堂

大鵬刷翮謝溟渤 青雲萬層高突出 下視秋濤空渺瀰 舊處魚龍皆細物 人生在世何容易 眼濁心昏信生死 願除嗜慾待身輕 攜手同尋列仙事

離宮劃開赤帝怒 喝出六龍奔日馭 下土熬熬若煎煮 蒼生惶惶無處處 火雲崢嶸焚泬寥 東臯老農腸欲焦 何當一雨蘇我苗 爲君擊壤歌帝堯

古人手中鑄神物 百鍊百淬始提出 今人不要強硎磨 蓮鍔星文未曾沒 一彈一撫聞錚錚 老龍影奪秋燈明 何時得遇英雄主 用爾平治天下去

玉鞭金鐙驊騮蹄 橫眉吐氣如虹霓 五陵春暖芳草齊 笙歌到處花成泥 日沉月上且鬬雞 醉來莫問天高低 伯陽道德何唾咦 仲尼禮樂徒卑栖

諸機忘盡未忘詩 似向詩中有所依 遠境等閑支枕覓 空山容易杖藜歸 清猿一一居林叫 白鳥雙雙避釣飛 欲畫淨名居士像 焚香願見陸探微

臨水登山自有期 不同游子暮何之 閑眠默坐身堪賞 已去還來事可知 林鳥隔雲飛一餉 草蟲和雨叫多時 思君最易令人老 倚檻空吟所寄詩

山齋西向蜀江濆 四載安居復有羣 風雁勢高猶可見 雪猿聲苦不堪聞 新詩寫出難勝寶 破衲披行却類雲 每喜泝流賓客說 元瑜刀筆潤雄軍

傳衣傳鉢理難論 綺靡銷磨二雅尊 不許姓名留月觀 終攜瓶錫去雲門 窗間挂燭通宵在 竹上題詩隔歲存 珍重荆門鄭從事 十年同受景升恩

竹錫銅瓶配衲衣 殷公樓畔偶然離 白蓮幾看從開日 明月長吟到落時 活計本無桑柘潤 疎慵尋有水雲資 今朝回去精神別 爲得頭廳宰相詩

紬衣木突此鄉尊 白盡鬚眉眼未昏 醉舞神筵隨鼓笛 閑歌聖代和兒孫 黍苗一頃垂秋日 茅棟三間映古原 也笑長安名利處 紅塵半是馬蹄翻

灘聲依舊水溶溶 岸影參差對梵宮 楚樹七回凋舊葉 江人兩至宿秋風 蟾蜍竹老搖疎白 菡萏池乾落碎紅 多病支郎念行止 晚年生計轉如蓬

盛名傳出自皇州 一舉參差便縮頭 月裏豈無攀桂分 湖中剛愛釣魚休 童偷詩藁呈鄰叟 客乞書題謁郡侯 獨泛短舟何限景 波濤西接洞庭秋

鬢髯秋景兩蒼蒼 靜對茅齋一炷香 病後身心俱澹泊 老來朋友半凋傷 峨眉山色侵雲直 巫峽灘聲入夜長 猶喜深交有支遁 時時音信到松房

緬想咸陽事可嗟 楚歌哀怨思無涯 八千子弟歸何處 萬里鴻溝屬漢家 弓指陣前爭日月 血流垓下定龍蛇 拔山力盡烏江水 今古悠悠空浪花

戰國城池盡悄然 昔人遺迹遍山川 笙歌罷吹幾多日 臺榭荒涼七百年 蟬響夕陽風滿樹 雁橫秋島雨漫天 堪嗟世事如流水 空見蘆花一釣船

麤衣糲食老煙霞 勉把衰顏惜歲華 獨鶴秪爲山客伴 閑雲常在野僧家 叢生嫩蕨黏松粉 自落乾薪帶蘚花 明月清風舊相得 十年歸恨可能賒

名山不取買山錢 任構花宮近碧巔 松檜老依雲裏寺 樓臺深鎖洞中天 風經絕嶂回疎雨 石倚危屏挂落泉 欲結茅菴共師住 肯饒多少薜蘿煙

正同高士坐煙霞 思著閑忙又是嗟 碧岫觀中人似鶴 紅塵路上事如麻 石肥滯雨添蒼蘚 松老涵風落翠花 莫道此間無我分 遺民長在惠持家

生涯萬事有蒼蒼 應任流萍便越鄉 春水獨行人漸遠 故園歸夢夜空長 一聲隔浦猨啼處 數滴驚心淚滿裳 不爲知音皆鮑叔 信誰江上去茫茫

今古憑君一贈行 幾回折盡復重生 五株斜傍淵明宅 千樹低垂太尉營 臨水帶煙藏翡翠 倚風兼雨宿流鶯 隋皇隄畔依依在 曾惹當時歌吹聲

誰向茲來不恨生 聲聲都是斷腸聲 七千里外一家住 十二峰前獨自行 瘴雨晚藏神女廟 蠻煙寒鎖夜郎城 憑君且聽哀吟好 會待青雲道路平

鐘斷危樓鳥不飛 熒熒何處最相宜 香然水寺僧開卷 筆寫春幃客著詩 忽爾思多穿壁處 偶然心盡斷纓時 孫康勤苦誰能念 少減餘光借與伊

南有天台事可尊 孕靈含秀獨超羣 重重曲澗侵危石 步步層巖踏碎雲 金雀每從雲裏現 異香多向夜深聞 當知此界非凡界 一道幽奇各自分

仙源佛窟有天台 今古嘉名遍九垓 石磴嵌空神匠出 瀑泉雄壯雨聲來 景強偏感高僧上 地勝能令遠思開 一等翹誠依此處 自然靈貺作梯媒

智泉福海莫能逾 親自王恩運睿謨 感現盡冥心境界 資持全固道根株 石梁低翥紅鸚鵡 煙嶺高翔碧鷓鴣 勝妙重重惟禱祝 永資軍庶息災虞

凌晨迎請倍精誠 親散鮮花異處清 羅漢攀枝呈梵相 巖僧倚樹現真形 神幡雙出紅霞動 寶塔全開白氣生 都爲王心標意切 滿空盈月瑞分明

幡花寶蓋滿青川 祈禱迎來聖半千 莫道勝緣無影響 須知嘉會有因緣 空中長似聞天樂 巖畔常疑有地仙 何必更尋兜率去 重重靈應事昭然

登雲步嶺涉煙程 好景隨心次第生 聖者已符祥瑞事 地靈全副禱祈情 洞深重疊拖雲濕 灘淺潺湲漱水清 願滿事圓歸去路 便風相送片帆輕

時既暮兮節欲春 山林寂兮懷幽人 登奇峰兮望白雲 悵緬邈兮象欲紛 白雲悠悠去不返 寒風颼颼吹日晚 不見其人誰與言 歸坐彈琴思逾遠

祖龍開國盡遐荒 廟建唐堯鎮此邦 山卷白雲朝帝座 林疎紅日列仙幢 巍巍聖蹟陵松嶠 蕩蕩恩波洽桂江 瞻仰威靈共回首 紫霞深處鎖軒窗

始看東上又西浮 圓缺何曾得自由 照物不能長似鏡 當天多是曲如鈎 定無列宿敢爭耀 好伴晴河相映流 直使奔波急於箭 祗應白盡世間頭

往歲真人朝玉皇 四真三代住繁陽 初開九鼎丹華熟 繼躡五雲天路長 烟鎖翠嵐迷舊隱 池凝寒鏡貯秋光 時從白鹿岩前往 應許潛通不死鄉

亡吳霸越已功全 深隱雲林始學仙 鸞鶴自飄三蜀駕 波濤猶憶五湖船 雙溪夜月明寒玉 衆嶺秋空歛翠烟 也有扁舟歸去興 故鄉東望思悠然

三仙一一駕紅鸞 仙去雲閑遶古壇 煉藥舊臺空處所 掛衣喬木兩摧殘 清風嶺接猿聲近 白石溪涵水影寒 二十四峯皆古隱 振纓長往亦何難

五氣雲龍下泰清 三天真客已功成 人間回首山川小 天上凌雲劒佩輕 花擁石壇何寂寞 草平轍跡自分明 鹿裘高士如相遇 不待岩前鶴有聲

窅然靈岫五雲深 落翮標名振古今 芝朮迎風香馥馥 松檉蔽日影森森 從師祗擬尋司馬 訪道終期謁奉林 欲問空明奇勝處 地藏方石恰如金

桐柏真人曾此居 焚香厓下誦靈書 朝回時宴三山客 澗盡閑飛五色魚 天柱一峰凝碧玉 神燈千點散紅蕖 寶芝常在知誰得 好駕金蟾入太虛

勢壓長江空八陣 吳都仙客此脩真 寒江向晚波濤急 深洞無風草木春 江上玉人應可見 洞中仙鹿已來馴 龍車鳳輦非難遇 只要塵心早出塵

樓閣層層冠此山 雕軒朱檻一躋攀 碑刊古篆龍蛇動 洞接諸天日月閑 帝子影堂香漠漠 真人丹澗水潺潺 掃空雙竹今何在 只恐投波去不還

盤空躡翠到山巔 竹殿雲樓勢逼天 古洞草深微有路 舊碑文滅不知年 八州物象通簷外 萬里烟霞在目前 自是人間輕舉地 何須蓬島訪真仙

曾隨雲水此山遊 行盡層峯更上樓 九月登臨須有意 七年岐路亦堪愁 樹紅樹碧高低影 烟淡烟濃遠近秋 暫熟爐香不須去 佇陪天仗入神州

奇絕巍臺峙濁流 古來人號小瀛州 路通霄漢雲迷晚 洞隱魚龍月浸秋 舉手摘星河有浪 自天圖畫筆無鈎 將軍悟却希夷訣 贏得清名萬古流

曾陳章疏忤昭皇 撲落西南事可傷 豈使諫臣終屈辱 直疑天道惡忠良 生前賣卜居三蜀 死後馳名遍大唐 誰是後來脩史者 言君力死正頹綱

造化潛施跡莫窮 簇成真訣指蒙童 三篇祕列八環內 萬象門開一鏡中 離女駕龍爲木壻 坎男乘虎作金翁 同人好道宜精究 究得長生路便通

至道希夷妙且深 燒丹先認大還心 日爻陰耦生真汞 月卦陽奇產正金 女妊朱砂男孕雪 北藏熒惑丙含壬 兩端指的鉛金祖 莫向諸般取次尋

萬劫千生到此生 此生身始覺飛輕 拋家別國雲山外 煉魄全魂日月精 比見至人論九鼎 欲窮大藥訪三清 如今獲遇真仙面 紫府仙扉得姓名

昔年曾遇火龍君 一劒相傳伴此身 天地山河從結沫 星辰日月任停輪 須知本性綿多劫 空向人間歷萬春 昨夜鍾離傳一語 六天宮殿欲成塵

周行獨力出群倫 默默昏昏亙古存 無象無形潛造化 有門有戶在乾坤 色非色際誰窮處 空不空中自得根 此道非從它外得 千言萬語謾評論

通靈一顆正金丹 不在天涯地角安 討論窮經深莫究 登山臨水杳無看 光明暗寄希夷頂 赫赤高居混沌端 舉世若能知所寓 超凡入聖弗爲難

落魄紅塵四十春 無爲無事信天真 生涯只在乾坤鼎 活計惟憑日月輪 八卦氣中潛至寶 五行光裏隱元神 桑田改變依然在 永作人間出世人

獨處乾坤萬象中 從頭歷歷運元功 縱橫北斗心機大 顛倒南辰膽氣雄 鬼哭神號金鼎結 雞飛犬化玉爐空 如何俗士尋常覓 不達希夷不可窮

誰信華池路最深 非遐非邇奧難尋 九年採煉如紅玉 一日圓成似紫金 得了永袪寒署逼 服之應免死生侵 勸君門外修身者 端念思惟此道心

水府尋鉛合火鉛 黑紅紅黑又玄玄 氣中生氣肌膚換 精裏含精性命專 藥返便爲真道士 丹還本是聖胎仙 出神入定虛華語 徒費功夫萬萬年

九鼎烹煎九轉砂 區分時節更無差 精神氣血歸三要 南北東西共一家 天地變通飛白雪 陰陽和合產金花 終期鳳詔空中降 跨虎騎龍謁紫霞

憑君子後午前看 一脈天津在脊端 金闕內藏玄谷子 玉池中坐太和官 只將至妙三周火 鍊出通靈九轉丹 直指幾多求道者 行藏莫離虎龍灘

返本還元道氣平 虛非形質轉分明 水中白雪微微結 火裏金蓮漸漸生 聖汞論時非有體 真鉛窮看亦無名 吾今爲報修行者 莫向燒金問至精

安排鼎竈煉玄根 進退須明卯酉門 繞電奔雲飛日月 驅龍走虎出乾坤 一丸因與紅顏駐 九轉能燒白髮痕 此道幽微知者少 茫茫塵世與誰論

醍醐一盞詩一篇 暮醉朝吟不記年 乾馬屢來遊九地 坤牛時駕出三天 白龜窟裏夫妻會 青鳳巢中子母圓 提挈靈童山上望 重重疊疊是金錢

認得東西木與金 自然爐鼎虎龍吟 但隨天地明消息 方識陰陽有信音 左掌南辰攀鶴羽 右擎北極剖龜心 神仙親口留斯旨 何用區區向外尋

一本天機深更深 徒言萬劫與千金 三冬大熱玄中火 六月霜寒表外陰 金爲浮來方見性 木因沈後始知心 五行顛倒堪消息 返本還元在己尋

虎將龍軍氣宇雄 佩符持甲去悤悤 鋪排劒戟奔如電 羅列旌旗疾似風 活捉三尸焚鬼窟 生禽六賊破魔宮 河清海晏乾坤淨 世世安居道德中

我家勤種我家田 內有靈苗活萬年 花似黃金苞不大 子如白玉顆皆圓 栽培全賴中宮土 灌溉須憑上谷泉 直候九年功滿日 和根拔入大羅天

尋常學道說黃芽 萬水千山覓轉差 有畛有園難下種 無根無脚自開花 九三鼎內烹如酪 六一爐中結似霞 不日成丹應換骨 飛升遙指玉皇家

四六關頭路坦平 行人到此不須驚 從教犢駕轟轟轉 儘使羊車軋軋鳴 渡海經河稀阻滯 上天入地絕欹傾 功成直入長生殿 袖出神珠徹夜明

九六相交道氣和 河車晝夜迸金波 呼時一一關頭轉 吸處重重脈上摩 電激離門光海嶽 雷轟震戶動婆娑 思量此道真長遠 學者多迷溺愛河

金丹不是小金丹 陰鼎陽爐裏面安 盡道東山尋汞易 豈知西海覓鉛難 玄珠窟裏行非遠 赤水灘頭去便端 認得靈竿真的路 何勞禮月步星壇

古今機要甚分明 自是衆生力量輕 盡向有中尋有質 誰能無裏見無形 真鉛聖汞徒虛費 玉室金關不解扃 本色丹瓢推倒後 却吞丸藥待延齡

浮名浮利兩何堪 迴首歸山味轉甘 舉世算無心可契 誰人更與道相參 寸猶未到甘談尺 一尚難明強說三 經卷葫蘆幷拄杖 依前擔入舊江南

本來無作亦無行 行着之時是妄情 老氏語中猶未決 瞿曇言下更難明 靈竿有節通天去 至藥無根得地生 今日與君無恡惜 功成只此是蓬瀛

解將火種種刀圭 火種刀圭世豈知 山上長男騎白馬 水邊少女牧烏龜 無中出有還丹象 陰裏生陽大道基 顛倒五行憑匠手 不逢匠手莫施爲

三千餘法論修行 第一燒丹路最親 須是坎男端的物 取他離女自然珍 烹成不死砂中汞 結出長生水裏銀 九轉九還功若就 定將衰老返長春

欲種長生不死根 再營陰魄及陽魂 先教玄母歸離戶 後遣空王鎮坎門 虎到甲邊風浩浩 龍居庚內水溫溫 迷途爭與輕輕泄 此理須憑達者論

閉目存神玉戶觀 時來火候遞相傳 雲飛海面龍吞汞 風擊巖巔虎伏鉛 一旦煉成身內寶 等閑探得道中玄 刀圭餌了丹書降 跳出塵籠上九天

千日功夫不暫閑 河車搬載上崑山 虎抽白汞安爐裏 龍發紅鉛向鼎間 仙府記名丹已熟 陰司除籍命應還 彩雲捧足歸何處 直入三清謝聖顏

解匹真陰與正陽 三年功滿結成霜 神龜出入庚辛位 丹鳳翺翔甲乙方 九鼎先輝雙瑞氣 三元中換五毫光 塵中若有同機者 共住煙霄不死鄉

修生一路就中難 迷者徒將萬卷看 水火均平方是藥 陰陽差互不成丹 守雌勿失雄方住 在黑無虧白自乾 認得此般真妙訣 何憂風雨妒衰殘

纔吞一粒便安然 十二重樓九曲連 庚虎循環餐絳雪 甲龍夭喬迸靈泉 三三上應三千日 九九中延九萬年 須得有緣方可授 未曾輕泄與人傳

誰知神水玉華池 中有長生性命基 運用須憑龍與虎 抽添全藉坎兼離 晨昏點盡黃金粉 頃刻修成玉石脂 齋戒餌之千日後 等閑輕舉上雲梯

九天雲淨鶴飛輕 銜簡翩翩別太清 身外紅塵隨意換 爐中白石立時成 九苞鳳向空中舞 五色雲從足下生 回首便歸天上去 願將甘雨救焦氓

嬰兒迤邐降瑤階 手握玄珠直下來 半夜紫雲披素質 幾回赤氣掩桃顋 微微笑處機關轉 拂拂行時戶牖開 此是吾家真一子 庸愚誰敢等閑猜

水得天符下玉都 三千日裏積功夫 禱祈天地開金鼎 收拾陰陽鎖玉壺 便覺凡軀能變化 深知妙道不虛圖 時來試問塵中叟 這箇玄機世有無

誰識寰中達者人 生平解法水中銀 一條拄杖撐天地 三尺昆吾斬鬼神 大醉醉來眠月洞 高吟吟去傲紅塵 自從悟裏終身後 贏得蓬壺永劫春

紅爐迸濺煉金英 一點靈珠透室明 擺動乾坤知道力 逃移生死見功程 逍遙四海留蹤跡 歸去三清立姓名 直上五雲雲路穩 紫鸞朱鳳自來迎

時人若要學長生 先是樞機晝夜行 恍惚中間專志氣 虛無裏面固元精 龍交虎戰三周畢 兔走烏飛九轉成 煉出一爐神聖藥 五雲歸去路分明

亦無得失亦無言 動即施功靜即眠 驅遣赤牛耕宇宙 分張玉粒種山川 栽培不憚勞千日 服食須知活萬年 今日示君君好信 教君見世作神仙

不須兩兩與三三 秖在崑崙第一巖 逢潤自然情易伏 遇炎常恐性難降 有時直入三元戶 無事還歸九曲江 世上有人燒得住 壽齊天地更無雙

本末無非在玉都 亦曾陸地作凡夫 吞金食氣先從有 悟理歸真便入無 水火自然成既濟 陰陽和合自相符 爐中煉出延年藥 溟渤從教變復枯

無名無利任優游 遇酒逢歌且唱酬 數載未曾經聖闕 千年唯只在仙州 尋常水火三回進 真箇夫妻一處收 藥就功成身羽化 更拋塵坌出凡流

杳杳冥冥莫問涯 雕蟲篆刻道之華 守中絕學方知奧 抱一無言始見佳 自有物如黃菊蘂 更無色似碧桃花 休將心地虛勞用 煮鐵燒金轉轉差

還丹功滿未朝天 且向人間度有緣 拄杖兩頭擔日月 葫蘆一箇隱山川 詩吟自得閑中句 酒飲多遺醉後錢 若問我修何妙法 不離身內汞和鉛

半紅半黑道中玄 水養真金火養鉛 解接往年三寸氣 還將運動一周天 烹煎盡在陰陽力 進退須憑日月權 只此功成三島外 穩乘鸞鳳謁諸仙

返本還元已到乾 能升能降號飛仙 一陽生是興功日 九轉周爲得道年 煉藥但尋金裏水 安爐先立地中天 此中便是還丹理 不遇奇人誓莫傳

飛龍九五已升天 次第還當赤帝權 喜遇汞珠凝正午 幸逢鉛母結重玄 狂猨自伏何須煉 野馬親調不着鞭 煉就一丸天上藥 頓然心地永剛堅

舉世何人悟我家 我家別是一榮華 盈箱貯積登仙錄 滿室收藏伏火砂 頓飲長生天上酒 常栽不死洞中花 凡流若問吾生計 遍地紛紛五彩霞

津能充渴氣充糧 家住三清玉帝鄉 金鼎煉來多外白 玉虛烹處徹中黃 始知青帝離宮住 方信金精水府藏 流俗要求玄妙理 參同契有兩三行

紫詔隨鸞下玉京 元君相命會三清 便將金鼎丹砂餌 時拂霞衣駕鶴行 天上雙童持珮引 月中嬌女執幡迎 此時功滿參真後 始信仙都有姓名

修修修得到乾乾 方號人間一醉仙 世上光陰催短景 洞中花木任長年 形飛峭壁非凡骨 神在玄宮別有天 唯願先生頻一顧 更玄玄外問玄玄

金丹一粒定長生 須得真鉛煉甲庚 火取南方赤鳳髓 水求北海黑龜精 鼎追四季中央合 藥遣三元八卦行 齋戒興功成九轉 定應入口鬼神驚

功滿來來際會難 又聞東去上仙壇 杖頭春色一壺酒 頂上雲攢五嶽冠 飲酒龜兒人不識 燒山符子鬼難看 先生去後身須老 乞與貧儒換骨丹

碧潭深處一真人 貌似桃花體似銀 鬢髮未斑緣有術 紅顏不老爲通神 蓬萊要去如今去 架上黃衣化作雲 任彼桑田變滄海 一丸丹藥定千春

爐養丹砂鬢不斑 假將名利住人間 已逢志士傳神藥 又喜同流動笑顏 老子道經分付得 少微星許共相攀 幸蒙上士甘撈摝 處世輸君一箇閑

誰解長生似我哉 煉成真氣在三台 盡知白日昇天去 剛逐紅塵下世來 黑虎行時傾雨露 赤龍耕處產瓊瑰 只吞一粒金丹藥 飛入青霄更不回

亂雲堆裏表星都 認得深藏大丈夫 綠酒醉眠閑日月 白蘋風定釣江湖 長將氣度隨天道 不把言詞問世徒 山水路遙人不到 茅君消息近知無

鶴爲車駕酒爲糧 爲戀長生不死鄉 地脉尚能縮得短 人年豈不展教長 星辰往往壺中見 日月時時衲裏藏 若欲時流親得見 朝朝不離水銀行

靈芝無種亦無根 解飲能餐自返魂 但得煙霞供歲月 任他烏兔走乾坤 嬰兒只戀陽中母 姹女須朝頂上尊 一得不回千古內 更無塚墓示兒孫

世上何人會此言 休將名利挂心田 等閑倒盡十分酒 遇興高吟一百篇 物外煙霞爲伴侶 壺中日月任嬋娟 他時功滿歸何處 直駕雲車入洞天

玄門帝子坐中央 得算明長感玉皇 枕上山河和雨露 笛中日月混瀟湘 坎男會遇逢金女 離女交騰嫁木郎 真箇夫妻齊守志 立教牽惹在陰陽

遙指高峰笑一聲 紅霞紫霧面前生 每於廛市無人識 長到山中有鶴行 時弄玉蟾驅鬼魅 夜煎金鼎煮瓊英 他時若赴蓬萊洞 知我仙家有姓名

堪笑時人問我家 杖擔雲物惹煙霞 眉藏火電非他說 手種金蓮不自誇 三尺焦桐爲活計 一壺美酒是生涯 騎龍遠出遊三島 夜久無人翫月華

九曲江邊坐臥看 一條長路入天端 慶雲捧擁朝丹闕 瑞氣裴回起白煙 鉛汞此時爲至藥 坎離今日結神丹 功能濟命長無老 只在人心不是難

玄門玄理又玄玄 不死根元在汞鉛 知是一般真箇術 調和六一也同天 玉京山上羊兒鬧 金水河中石虎眠 妙要能生覺本體 勤心到處自如然

公卿雖貴不曾酬 說著仙鄉便去遊 爲討石肝逢蜃海 因尋甜雪過瀛州 山川醉後壺中放 神鬼閑來匣裏收 據見目前無箇識 不如杯酒混凡流

曾邀相訪到仙家 忽上崑崙宴月華 玉女控攏蒼獬豸 山童提挈白蝦蟇 時斟海內千年酒 慣摘壺中四序花 今在人寰人不識 看看揮袖入煙霞

火種丹田金自生 重重樓閣自分明 三千功行百旬見 萬里蓬萊一日程 羽化自應無鬼錄 玉都長是有仙名 今朝得赴瑤池會 九節幢幡洞裏迎

因看崔公入藥鏡 令人心地轉分明 陽龍言向離宮出 陰虎還於坎位生 二物會時爲道本 五方行盡得丹名 修真道士如知此 定跨赤龍歸玉清

浮生不實爲輕忽 衲服深藏奇異骨 非是塵中不染塵 焉得物外通無物 共語難兮情兀兀 獨自行時輕拂拂 一點刀圭五彩生 飛丹走入神仙窟

莫怪愛吟天上詩 蓋緣吟得世間稀 慣餐玉帝宮中飯 曾著蓬萊洞裏衣 馬踏日輪紅露捲 鳳銜月角擘雲飛 何時再控青絲轡 又掉金鞭入紫微

黃芽白雪兩飛金 行即高歌醉即吟 日月暗扶君甲子 乾坤自與我知音 精靈滅跡三清劍 風雨騰空一弄琴 的當南遊歸甚處 莫交鶴去上天尋

雲鬢雙明骨更輕 自言尋鶴到蓬瀛 日論藥草皆知味 問著神仙自得名 簪冷夜龍穿碧洞 枕寒晨虎臥銀城 來春又擬攜筇去 爲憶軒轅海上行

龍精龜眼兩相和 丈六男兒不奈何 九盞水中煎赤子 一輪火內養黃婆 月圓自覺離天網 功滿方知出地羅 半醉好吞龍鳳髓 勸君休更認彌陀

強居此境絕知音 野景雖多不合吟 詩句若喧卿相口 姓名還動帝王心 道袍薜帶應慵挂 隱帽皮冠尚懶簪 除此更無餘箇事 一壺村酒一張琴

華陽山裏多芝田 華陽山叟復延年 青松巖畔攀高幹 白雲堆裏飲飛泉 不寒不熱神蕩蕩 東來西去氣綿綿 三千功滿好歸去 休與時人說洞天

天生不散自然心 成敗從來古與今 得路應知能出世 迷途終是任埋沈 身邊至藥堪攻煉 物外丹砂且細尋 咫尺洞房仙景在 莫隨波浪沒光陰

自隱玄都不記春 幾回滄海變成塵 玉京殿裏朝元始 金闕宮中拜老君 悶即駕乘千歲鶴 閑來高臥九重雲 我今學得長生法 未肯輕傳與世人

北帝南辰掌內觀 潛通造化暗相傳 金槌袖裏居元宅 玉戶星宮降上玄 舉世盡皆尋此道 誰人空裏得玄關 明明道在堪消息 日月灘頭去又還

日影元中合自然 奔雷走電入中原 長驅赤馬居東殿 大啓朱門泛碧泉 怒拔昆吾歌聖化 喜陪孤月賀新年 方知此是生生物 得在仁人始受傳

六龍齊駕得昇乾 須覺潛通造化權 真道每吟秋月澹 至言長運碧波寒 晝乘白虎遊三島 夜頂金冠立古壇 一載已成千歲藥 誰人將袖染塵寰

五岳灘頭景象新 仁人方達杳冥身 天綱運轉三元淨 地脈通來萬物生 自曉谷神通此道 誰將理性欲修真 明明說向中黃路 霹靂聲中自得神

欲陪仙侶得身輕 飛過蓬萊徹上清 朱頂鶴來雲外接 紫鱗魚向海中迎 姮娥月桂花先吐 王母仙桃子漸成 下瞰日輪天欲曉 定知人世久長生

四海皆忙幾箇閑 時人口內說塵緣 知君有道來山上 何似無名住世間 十二樓臺藏秘訣 五千言內隱玄關 方知鼎貯神仙藥 乞取刀圭一粒看

割斷繁華掉却榮 便從初得是長生 曾於錦水爲蟬蛻 又向蓬萊別姓名 三住住來無否泰 一塵塵在世人情 不知功滿歸何處 直跨虬龍上玉京

當年詩價滿皇都 掉臂西歸是丈夫 萬頃白雲獨自有 一枝丹桂阿誰無 閑尋渭曲漁翁引 醉上蓮峰道士扶 他日與君重際會 竹溪茅舍夜相呼

金鎚灼灼舞天階 獨自騎龍去又來 高臥白雲觀日窟 閑眠秋月擘天開 離花片片乾坤產 坎蘂翻翻造化栽 晚醉九巖回首望 北邙山下骨皚皚

結交常與道情深 日日隨他出又沈 若要自通雲外鶴 直須勤煉水中金 丹成只恐乾坤窄 餌了寧憂疾患侵 未去瑤臺猶混世 不妨杯酒喜閑吟

因攜琴劍下煙蘿 何幸今朝喜暫過 貌相本來猶自可 針醫偏更効無多 仙經已讀三千卷 古法曾持十二科 些小道功如不信 金堦捨手試看麽

鐵鏡烹金火滿空 碧潭龍臥夕陽中 麒麟意合乾坤地 獬豸機關日月東 三尺劍橫雙水岸 五丁冠頂百神宮 閑鋪羽服居仙窟 自著金蓮造化功

隨緣信業任浮沈 似水如雲一片心 兩卷道經三尺劍 一條藜杖七弦琴 壺中有藥逢人施 腹內新詩遇客吟 一嚼永添千載壽 一丸丹點一斤金

琴劍酒碁龍鶴虎 逍遙落托永無憂 閑騎白鹿遊三島 悶駕青牛看十洲 碧洞遠觀明月上 青山高隱綵雲流 時人若要還如此 名利浮華即便休

紫極宮中我自知 親磨神劍劍還飛 先差玉子開南殿 後遣青龍入紫微 九鼎黃芽棲瑞鳳 一軀仙骨養靈芝 蓬萊不是凡人處 只怕愚人泄世機

向身方始出埃塵 造化功夫只在人 早使亢龍拋地網 豈知白虎出天真 綿綿有路誰留我 默默忘言自合神 擊劍夜深歸甚處 披星帶月折麒麟

春盡閑閑過落花 一回舞劍一吁嗟 常憂白日光陰促 每恨青天道路賒 本志不求名與利 元心只慕水兼霞 世間萬種浮沈事 達理誰能似我家

日爲和解月呼丹 華夏諸侯肉眼看 仁義異如胡越異 世情難似泰衡難 八仙煉後鍾神異 四海磨成照膽寒 笑指不平千萬萬 騎龍撫劍九重關

別來洛汭六東風 醉眼吟情慵不慵 擺撼乾坤金劍吼 烹煎日月玉爐紅 杖搖楚甸三千里 鶴翥秦煙幾萬重 爲報晉成仙子道 再期春色會稽峰

髮頭滴血眼如鐶 吐氣雲生怒世間 爭耐不平千古事 須期一訣蕩兇頑 蛟龍斬處翻滄海 暴虎除時拔遠山 爲滅世情兼負義 劍光腥染點痕斑

雨雪霏霏天已暮 金鍾滿勸撫焦桐 詩吟席上未移刻 劍舞筵前疾似風 何事行杯當午夜 忽然怒目便騰空 不知誰是虧忠孝 攜箇人頭入坐中

未煉還丹且煉心 丹成方覺道元深 每留客有錢酤酒 誰信君無藥點金 洞裏風雷歸掌握 壺中日月在胸襟 神仙事業人難會 養性長生自意吟

鐵牛耕地種金錢 刻石時童把貫穿 一粒粟中藏世界 二升鐺內煮山川 白頭老子眉垂地 碧眼胡兒手指天 若向此中玄會得 此玄玄外更無玄

箕星昴宿下長天 凡景寧教不愕然 龍出水來鱗甲就 鶴沖天氣羽毛全 塵中教化千人眼 世上人知爾雅篇 自是凡流福命薄 忍教微妙略輕傳

閑來掉臂入天門 拂袂徐徐撮綵雲 無語下窺黃谷子 破顏平揖紫霞君 擬登瑤殿參金母 回訪瀛洲看日輪 恰值嫦娥排宴會 瑤漿新熟味氤氳

曾隨劉阮醉桃源 未省人間欠酒錢 一領布裘權且當 九天回日却歸還 鳳茸襖子非爲貴 狐白裘裳欲比難 只此世間無價寶 不憑火裏試燒看

因思往事却成憨 曾讀仙經第十三 武氏死時應室女 陳王沒後是童男 兩輪日月從他載 九箇山河一擔擔 盡日無人話消息 一壺春酒且醺酣

垂袖騰騰傲世塵 葫蘆攜却數遊巡 利名身外終非道 龍虎門前辨取真 一覺夢魂朝紫府 數年蹤跡隱埃塵 華陰市內纔相見 不是尋常賣藥人

萬卷仙經三尺琴 劉安聞說是知音 杖頭春色一壺酒 爐內丹砂萬點金 悶裏醉眠三路口 閑來遊釣洞庭心 相逢相遇人誰識 只恐沖天沒處尋

曾戰蚩尤玉座前 六龍高駕振鳴鑾 如來車後隨金鼓 黃帝旂傍戴鐵冠 醉捋黑鬚三島黯 怒抽霜劍十洲寒 軒轅世代橫行後 直隱深巖久覓難

頭角蒼浪聲似鐘 貌如冰雪骨如松 匣中寶劍時頻吼 袖裏金鎚逞露風 會飲酒時爲伴侶 能行詩句便參同 來年定赴蓬萊會 騎箇生獰九色龍

神仙暮入黃金闕 將相門關白玉京 可是洞中無好景 爲憐天下有衆生 心琴際會閑隨鶴 匣劍時磨待斷鯨 進退兩楹俱未應 憑君與我指前程

九鼎烹煎一味砂 自然火候放童花 星辰照出青蓮顆 日月能藏白馬牙 七返返成生碧霧 九還還就吐紅霞 有人奪得玄珠餌 三島途中路不賒

天生一物變三才 交感陰陽結聖胎 龍虎順行陰鬼去 龜蛇逆往火龍來 嬰兒日喫黃婆髓 姹女時餐白玉杯 功滿自然居物外 人間寒署任輪回

星辰聚會入離鄉 日月盈虧助藥王 三候火燒金鼎寶 五符水煉玉壺漿 乾坤反覆龍收霧 卯酉相吞虎放光 入室用機擒捉取 一丸丹點體純陽

暫別蓬萊海上遊 偶逢太守問根由 身居北斗星杓下 劍挂南宮月角頭 道我醉來真箇醉 不知愁是怎生愁 相逢何事不相認 却駕白雲歸去休

曾經天上三千劫 又在人間五百年 腰下劍鋒橫紫電 爐中丹焰起蒼煙 纔騎白鹿過蒼海 復跨青牛入洞天 小技等閑聊戲爾 無人知我是真仙

青霄一路少人行 休話興亡事不成 金榜因何無姓字 玉都必是有仙名 雲歸入海龍千尺 雲滿長空鶴一聲 深謝宋朝明聖主 解書丹詔詔先生

天網恢恢萬象疎 一身親到華山區 寒雲去後留殘月 春雪來時問太虛 六洞真人歸紫府 千年鸞鶴老蒼梧 自從遺却先生後 南北東西少丈夫

欲整鋒鋩取憚勞 凌晨開匣玉龍嗥 手中氣概冰三尺 石上精神虵一條 姦血默隨流水盡 凶豪今逐漬痕消 削平浮世不平事 與爾相將上九霄

玉蘂一鎗稱絕品 僧家造法極功夫 兔毛甌淺香雲白 蝦眼湯翻細浪俱 斷送睡魔離几席 增添清氣入肌膚 幽叢自落溪巖外 不肯移根入上都

無心獨坐轉黃庭 不逐時流入利名 救老只存真一氣 修生長遣百神靈 朝朝煉液歸瓊壠 夜夜朝元養玉英 莫笑老人貧裏樂 十年功滿上三清

時人受氣稟陰陽 均體乾坤壽命長 爲重本宗能壽永 因輕元祖遂淪亡 三宮自有迴流法 萬物那無運用方 咫尺崑崙山上玉 幾人知是藥中王

羅浮道士誰同流 草衣木食輕王侯 世間甲子管不得 壺裏乾坤只自由 數着殘棊江月曉 一聲長嘯海山秋 飲餘回首話歸路 遙指白雲天際頭

三千里外無家客 七百年來雲水身 行滿蓬萊爲別館 道成瓦礫盡黃金 待賓榼裏常存酒 化藥爐中別有春 積德求師何患少 由來天地不私親

修成金骨鍊歸真 洞鎖遺蹤不計春 野草謾隨青嶺秀 閑花長對白雲新 風搖翠篠敲寒玉 水激丹砂走素鱗 自是神仙多變異 肯教踪跡掩紅塵

太乙初分何處尋 空留曆數變人心 九天日月移朝暮 萬里山川換古今 風動水光吞遠嶠 雨添嵐氣沒高林 秦皇謾作驅山計 滄海茫茫轉更深

省悟前非一息間 更拋閑事棄塵寰 徒誇美酒如瓊液 休戀嬌娥似玉顏 含笑謾教情面厚 多愁還使鬢毛斑 雲中幸有堪歸路 無限青山是我山

門風常有蕙蘭馨 鼎族家傳霸國名 容貌靜懸秋月彩 文章高振海濤聲 訟堂無事調琴軫 郡閣何妨醉玉觥 今日東漸橋下水 一條從此鎮常清

玉皇有詔登仙職 龍吐雲兮鳳著力 眼前驀地見樓臺 異草奇花不可識 我向大羅觀世界 世界即如指掌大 當時不爲上昇忙 一時提向瀛洲賣

罷修儒業罷修真 養拙藏愚春復春 到老不疎林裏鹿 平生難見日邊人 洞桃深處千林錦 巖雪鋪時萬草新 深謝名賢遠相訪 求聞難博鳳爲鄰

虛勞營殯玉山前 殯後那知已脫蟬 應是元神歸洞府 更無遺魄在黃泉 靈臺已得修真訣 塵世空留悟道篇 堪歎浮生今古事 北邙山下草芊芊

日日祥雲瑞氣連 儂家應作大神仙 筆頭灑起風雷力 劒下驅馳造化權 更與戎夷添禮樂 永教胡虜絕烽煙 列仙功業只如此 直上三清第一天

花洞門前吠似雷 險聲流斷俗塵埃 雨噴山脚毒龍起 月照松梢孤鶴回 蘿幕秋高添碧翠 畫簾時捲到樓臺 兩壇詩客何年去 去後門關更不開

誰人能識白元君 上士由來盡見聞 避世早空南火宅 植田高種北山雲 雞能抱卵心常聽 蟬到成形殼自分 學取大羅些子術 免教松下作孤墳

近枕吳溪與越峰 前朝恩賜雲泉額 竹林晴見鴈塔高 石室曾棲幾禪伯 荒碑字沒莓苔深 古池香泛荷花白 客有經年別故林 落日啼猨情脉脉

嘗恨清風千載鬱 洞天今得恣遊遨 松楸一色古壇靜 鸞鶴不來青漢高 茅氏井寒丹已化 玄宗碑斷夢仍勞 分明有箇長生路 休向紅塵歎二毛

陽春時節天氣和 萬物芳盛人如何 素秋時節天地肅 榮秀叢林立衰促 有同人世當少年 壯心儀貌皆儼然 一旦形羸又髮白 舊遊空使淚連連

八馬迴乘汗漫風 猶思往事憩昭宮 宴移玄圃情方洽 樂奏鈞天曲未終 斜漢露凝殘月冷 流霞杯泛曙光紅 崑崙回首不知處 疑是酒酣魂夢中

一曲笙歌瑤水濱 曾留逸足駐征輪 人間甲子週千歲 靈境杯觴初一巡 玉兔銀河終不夜 奇花好樹鎮長春 悄知碧海饒詞句 歌向俗流疑誤人

幽薊煙塵別九重 貴妃湯殿罷歌鐘 中宵扈從無全杖 大駕蒼黃發六龍 妝匣尚留金翡翠 暖池猶浸玉芙蓉 荆榛一閉朝元路 唯有悲風吹晚松

浪闊波澄秋氣涼 沈沈水殿夜初長 自憐休退五湖客 何幸追陪百谷王 香裊碧雲飄几席 觥飛白玉豔椒漿 酒酣獨泛扁舟去 笑入琴高不死鄉

珠光龍耀火燑燑 夜接朝雲宴渚宮 鳳管清吹淒極浦 朱弦間奏冷秋空 論心幸遇同歸友 揣分慙無輔佐功 雲雨各飛真境後 不堪波上起悲風

屢策羸驂歷亂峋 叢嵐映日晝如曛 長橋駕險浮天漢 危棧通岐觸岫雲 却念淮陰空得計 又嗟忠武不堪聞 廢興盡係前生數 休衒英雄勇冠軍

衡陽去此正三年 一路程途甚坦然 深邃門牆三楚外 清風池館五峰前 西邊市井來商客 東岸汀洲簇釣船 公退只應無別事 朱陵後洞看神仙

一紙華箋灑碧雲 餘香猶在墨猶新 空添滿目淒涼事 不見三山縹緲人 斜月照衣今夜夢 落花啼鳥去年春 紅閨更有堪愁處 窗上蟲絲几上塵

惆悵佳期一夢中 武陵春色盡成空 欲知離別偏堪恨 只爲音塵兩不通 愁態上眉凝淺綠 淚痕侵臉落輕紅 雙輪暫與王孫駐 明日西馳又向東

偶因狂疾成殊類 災患相任不可逃 今日爪牙誰敢敵 當時聲跡共相高 我爲異物蓬茅下 君已乘軺氣勢豪 此夕溪山對明月 不成長嘯但成嗥

齊紈魯縞如霜雪 寥亮高聲予所發 嘉賓良會清夜時 煌煌燈燭我能持 清冷之泉候朝汲 桑綆相牽常出入 爨薪貯泉相煎熬 充他口腹我爲勞

立向江亭滿目愁 十年前事信悠悠 田園已逐浮雲散 鄉里半隨逝水流 川上莫逢諸釣叟 浦邊難得舊沙鷗 不緣齒發未遲暮 吟對遠山堪白頭

盤古當時有遠孫 尚令今日逞家門 一車白土將泥項 十幅紅旗補破裩 瓦官寺裏逢行跡 華嶽山前見掌痕 不須惆悵憂難嫁 待與將書問樂坤

憶昔當年富貴時 如今頭腦尚依稀 布袍破後思宮內 錦袴穿時憶御衣 鶻子背鑽高力士 嬋娟飜畫太真妃 如今顦顇離南海 恰似當時幸蜀時

自道風流不可攀 却堪蹙額更頹顏 眼睛深却湘江水 鼻孔高於華岳山 舞態固難居掌上 歌聲應不繞梁間 孟陽死後欲千載 猶在佳人覓往還

華緘千里到荆門 章草縱橫任意論 應笑鍾張虛用力 却教羲獻枉勞魂 惟堪愛惜爲珍寶 不敢傳留誤子孫 深荷故人相厚處 天行時氣許教吞

安仁縣令好誅求 百姓脂膏滿面流 半破磁缸成醋酒 死牛腸肚作饅頭 帳生歲取餐三頓 鄉老盤庚犯五甌 半醉半醒齊出縣 共傷塗炭不勝愁

獨入玄宮禮至真 焚香不爲賤貧身 秦淮兩岸沙埋骨 湓浦千家血染塵 廬阜煙霞誰是主 虎溪風月屬何人 九江太守勤王室 好放天兵渡要津

生兒不用識文字 鬬雞走馬勝讀書 賈家小兒年十三 富貴榮華代不如 能令金距期勝負 白羅繡衫隨軟輿 父死長安千里外 差夫治道輓喪車

菊浦桃源瞰九城 鸞歌鳳嘯忽將迎 千巖雜樹雲霞色 百道流泉風雨聲 上客由來軒蓋重 幽人自覺薜蘿輕 疑是昔年棲息地 山中日暮有餘情

蒼翠岧嶢上碧天 九峰遙落縣門前 毫芒映日千重樹 涓滴垂空萬丈泉 武帝南遊曾駐蹕 始皇東幸亦祈年 雲祠絕跡終難訪 唯有猨聲到客邊

兄弟飄零自長年 見君眉白轉相憐 清揚似玉須勤學 富貴由人不在天 萬里榛蕪迷舊國 兩河烽火復相連 林中若使題書信 但問漳濱訪客船

油地輕綃碧且紅 須憐纖手是良工 能生麗思千花外 善點穠姿五彩中 子細傳看臨霽景 殷勤持贈及春風 若將江上迎桃葉 一帖何妨錦繡同

湖山上頭別有湖 芰荷香氣占仙都 夜含星斗分乾象 曉映雷雲作畫圖 風動綠蘋天上浪 鳥棲寒照月中烏 若非神物多靈迹 爭得長年冬不枯

篋中遺草是琅玕 對此令人灑淚看 三逕尚疑行迹在 數螢猶自映書殘 晨光不借泉門曉 暝色空添隴樹寒 欲問皇天天更遠 有才無命說應難

金泥小扇謾多情 未勝南工巧織成 藤縷雪光纏柄滑 篾鋪銀薄露花輕 清風坐向羅衫起 明月看從玉手生 猶賴早時君不棄 每憐初作合歡名

堠館人稀夜更長 姑蘇城遠樹蒼蒼 江湖潮落高樓迥 河漢秋歸廣殿涼 月轉碧梧移鵲影 露低紅草溼螢光 文園詩侶應多思 莫醉笙歌掩華堂

滿庭蕭颯皆凡木 豈得颼飀似石溪 雪夜枝柯疑畫出 月中長短共人齊 未知何日干天及 恐到秋來被鶴棲 却向舊山尋得處 白雲根蕟覓應迷

九天碎霞明澤國 造化工夫潛翦刻 翠葉長眉約細枝 殷紅短刺鉤春色 明日當樓晚香歇 金帶盤空已成結 謝豹聲催麥隴秋 熏風吹落猩猩血

鵾雞哭樹星河轉 海上金烏翅如電 嫦娥斂髮綰雲頭 玉女舒霞織天面 九土廚煙滿城邑 商洛隴頭車馬急 魏宮鐘動繡窗明 夢娥驚對殘燈立

漠漠緜緜幾多思 無言領得春風意 花裁小錦繡晴空 葉抽碧簟鋪平地 含芳弔影爭芬敷 繞雲恨起山蘼蕪 離人不忍到此處 淚娥滴盡雙真珠

細落麤和忽復繁 頓清朝市不聞喧 天迷皓色風何亂 地溼春泥土半飜 香暖會中懷岳寺 樵鳴村外想家園 閑吟只愛煎茶澹 斡破平光向近軒

闕下情偏已絕稀 天涯身遠復相依 庭花每對從容落 夜燭多同笑語歸 君子是行應柏署 鄙人何望即柴扉 青雲若遇交親話 白璧無心待發揮

臘後閑行村舍邊 黃鵝清水真可憐 何窮散亂隨新草 永日淹留在野田 無事羣鳴遮水際 爭來引頸逼人前 風吹楚澤蒹葭暮 看下寒溪逐去船

昨日東風吹枳花 酒醒春晚一甌茶 如雲正護幽人壍 似雪纔分野老家 金餅拍成和雨露 玉塵煎出照煙霞 相如病渴今全校 不羨生臺白頸鵶

蜀巖陰面冷冥冥 偃雪欺霜半露青 銛刃翦裁多鵲媚 細鞘揮拂帶龍腥 崖垂萬仞知無影 蘚漬千年合有靈 蘭省貴寮蓬閣吏 一時緘贈到雲亭

似前如却玉堆堆 薄帶輕煙翠好裁 斜倚兔鉤孤影伴 校低仙掌一頭來 盤疑虎伏形難寫 展認龍拏勢未迴 驚訝昔人曾羽化 此中爭不接瑤臺

詩手難題畫手慙 淺青濃碧壘東南 塵愁世界忙心在 霞伴神仙穩夢酣 雨涕自悲看雪鬢 星冠無計整雲篸 家風負荷須名宦 可惜千峰綠似藍

差煙危碧半斜暉 何代仙人此羽飛 高袖鎮長寒柏暗 古祠時復彩雲歸 紅塵鞭馬顏將換 碧落驂鸞意有違 聲利繫身家繫念 今生辜負六銖衣

何人移得在蟬家 瑟瑟枝條簇簇霞 爭那寂寥埋草暗 不勝惆悵舞風斜 無緣影對金尊酒 可惜香和石鼎茶 看取老僧齊物意 一般拋擲等凡花

忍委芳心此地開 似霞顏色苦低迴 風驚少女偷香去 雨認巫娥覓伴來 今日獨憐僧院種 舊山曾映釣磯栽 三清上客知惆悵 勸我春醪一兩杯

露香如醉態如慵 斜壓危闌草色中 試問更誰過野寺 無憀徒自舞春風 蘭缸尚惜連明在 錦帳先愁入夏空 一日幾回來又去 不能容易捨深紅

芳草青青古渡頭 漁家住處暫維舟 殘花半樹悄無語 細雨滿天風似愁 家信不來春又晚 客程難盡水空流 自憐愛失心期約 看取花時更遠遊

影欹晴浪勢欹煙 恨態緘言日抵年 輕霧曉和香積飯 片紅時墮化人船 人間有筆應難畫 雨後無塵更好憐 何限斷腸名不得 倚風嬌怯醉腰偏

半塘前日染來紅 瘦盡金方昨夜風 留樣最嗟無巧筆 護香誰爲惜熏籠 緣停翠櫂沈吟看 忍使良波積漸空 魂斷舊溪顦顇態 冷煙殘粉楚臺東

似醉如慵一水心 斜陽欲暝彩雲深 清明月照羞無語 涼冷風吹勢不禁 曾向楚臺和雨看 只於吳苑弄船尋 當時爲汝題詩徧 此地依前泥苦吟

雨餘煙膩暖香浮 影暗斜陽古驛樓 丹鳳總巢阿閣去 紫花空映楚雲愁 堪憐翠蓋奇於畫 更惜芳庭冷似秋 長日老春看落盡 野禽閑哢碧悠悠

不向橫塘泥裏栽 兩株晴笑碧巖隈 枉教絕世深紅色 只向深山僻處開 萬里王孫應有恨 三年賈傅惜無才 緣花更歎人間事 半日江邊悵望迴

不見江頭三四日 橋邊楊柳老金絲 岸南岸北往來渡 帶雨帶煙深淺枝 何處故鄉牽夢想 兩迴他國見榮衰 汀州草色亦如此 愁殺遠人人不知

夜來風入最高枝 罥斷愁腸幾尺絲 楚塞曾吟煙午處 曲江長憶雪晴時 金銜細轂縈迴岸 戍笛牛歌遠近陂 還把舊年惆悵意 武安城下一吟詩

一支清急萬山來 穿竹喧飛破石苔 夢在故鄉臨欲到 聲聞孤枕却驚迴 多愁鬢髮余甘老 有限年光爾莫催 綠憶舊遊相似處 月明山響子陵臺

膩於瓊粉白於脂 京兆夫人未畫眉 靜婉舞偷將動處 西施嚬效半開時 通宵帶露妝難洗 盡日凌波步不移 願作水仙無別意 年年圖與此花期

細嗅深看暗斷腸 從今無意愛紅芳 折來只合瓊爲客 把種應須玉甃塘 向日但疑酥滴水 含風渾訝雪生香 吳王臺下開多少 遙似西施上素妝

此身逃難入鄉關 八度重陽在舊山 籬菊亂來成爛熳 家僮常得解登攀 年隨曆日三分盡 醉伴浮生一片閑 滿目秋光還似鏡 殷勤爲我照衰顏

乘時爭路秪危身 經亂登高有幾人 今歲節唯南至在 舊交墳向北邙新 當歌共惜初筵樂 且健無辭後會頻 莫道中冬猶有閏 蟾聲纔盡即青春

衆花搖落正無憀 脉脉芳叢契後凋 舒卷綠苞臨小檻 剪裁檀的綴長條 獨當春盡情何限 尚有秋期別未遙 桃葉近來消息絕 見君長憶渡江橈

長路風埃隔楚氛 忽驚神岳映朝曛 削成絕壁五千仞 高揖泥金七十君 祝史祕辭今莫睹 從臣嘉頌久無聞 幽人閑望封中地 好爲吾皇起白雲

蒙穀山低碧海枯 仲君閑坐說麻姑 遙天鶴語知虛實 長夜神光竟有無 祕祝齋心開九轉 侍臣回首聽三呼 交朋漫信文成術 短燭瑤壇漏滿壺

雪菊金英兩斷腸 蝶翎蜂鼻帶清香 寒村宿霧臨幽徑 廢苑斜暉傍短牆 近取松筠爲伴侶 遠將桃李作參商 年來病肺疎杯酒 每憶龍山似故鄉

鼓絕天街冷霧收 曉來風景已堪愁 槐無顏色因經雨 菊有精神爲傍秋 自愛鮮飆生戶外 不教閑事住心頭 披襟徐步一蕭灑 吟繞盆池想狎鷗

湘東山川有清輝 袁水詞人得意歸 幾府爭馳毛義檄 一鄉看侍老萊衣 筵開灞岸臨清淺 路去藍關入翠微 想到宜陽更無事 併將歡慶奉庭闈

雲外千尋好性靈 伴杉陪柏事孤貞 招呼暑氣終無分 應和涼風別有聲 細雨灑時花旋落 道人食處葉重生 如逢郢匠垂搜採 爲棟爲梁力不輕

笙歌歡罷散離筵 水色朦朧蘸宿煙 山響疎鐘何處寺 火光收釣下灘船 微雲過島侵微月 古岸平江浸遠天 歸夢已闌風色動 孤帆仍要住無緣

獨背焦桐訪洞天 暫攀靈迹棄塵緣 深逢野草皆疑藥 靜見樵人恐是仙 翠木入雲空自老 古碑橫水莫知年 可憐幽景堪長往 一任人間歲月遷

九江山勢盡崢嶸 惟有匡廬最得名 萬疊影遮殘雪在 數峰嵐帶夕陽明 冷侵醉榻鋪秋色 高亞吟龍送水聲 只待丹霄酬志了 白雲深處是歸程

斷破重輪種者誰 銀蟾何事便相隨 莫言望夜無攀處 却是吟人有得時 孤影不凋清露滴 異香常在好風吹 幾回目斷雲霄外 未必姮娥惜一枝

莫將紅粉比穠華 紅粉那堪比此花 隔院聞香誰不惜 出欄呈豔自應誇 北方有態須傾國 西子能言亦喪家 輸我一枝和曉露 真珠簾外向人斜

看花長到牡丹月 萬事全忘自不知 風促乍開方可惜 雨淋將謝可堪悲 閑年對坐渾成偶 醉後拋眠恐負伊 也擬便休還改過 迢迢爭奈一年期

青苞雖小葉雖疎 貴氣高情便有餘 渾未盛時猶若此 算應開日合何如 尋芳蝶已棲丹檻 襯落苔先染石渠 無限風光言不得 一心留在暮春初

把筆臨芳不自怡 首徵章句促妖期 已驚常調言多鄙 遽捧高吟媿可知 絕代貞名應愈重 千金方笑更難移 狂歌狂醉猶堪羨 大拙當時是老時

一年芳勝一年芳 愛重賢侯意異常 手闢紅房看闊狹 自張青幄蓋馨香 白疑美玉無多潤 紫覺靈芝不是祥 秪恐夢徵他日去 又須疑向鳳池傍

未發先愁有一朝 如今零落更魂銷 青叢別後無多色 紅線穿來已半焦 蓄恨綺羅猶眷眷 薄情蜂蝶去飄飄 明年雖道還期在 爭奈憑欄乍寂寥

陋巷貧疑本姓顏 晚來閑步出林間 數聲長笛吹沈日 一片殘雲點破山 島寺漸疎敲石磬 漁家方半掩柴關 遲迴從此搜吟久 待得溪頭月上還

迢迢驅馬過江東 此際令人恨莫窮 一撮秋煙堤上白 半輪殘日嶺頭紅 路岐滋味猶如舊 鄉曲聲音漸不同 含思看看到梁苑 畫樓絲竹徹遙空

仙宮碧落太微書 遺蹟依然掩故居 幢節不歸天杳邈 煙霞空鎖日幽虛 不逢金簡扳雲洞 可惜瑤臺疊蘚除 欲脫儒衣陪羽客 傷心齒髮已凋疎

萬物承春各鬬奇 百花分貴近亭池 開時若也姮娥見 落日那堪公子知 詩客筵中金琖滿 美人頭上玉釵垂 不同寒菊舒重九 只擬清香泛酒巵

吟緣橫翠憶天台 嘯狖啼猨見盡猜 四箇老人何處去 一聲仙鶴過溪來 皇城宮闕迴頭盡 紫閣煙霞爲我開 天際峰峰盡堪住 紅塵中去大悠哉

登樓仍喜此宵晴 圓魄纔觀思便清 海面乍浮猶隱映 天心高挂最分明 片雲想有神仙出 迴野應無鬼魅形 曾向洞庭湖上看 君山半霧水初平

何處雲根新布得 歸仍半日在煙蘿 莫輕竹引經窗小 須信更深入耳多 繞砌雖然清自別 出門長恐濁相和 從此無心戀滄海 滄海無風亦起波

翠融紅綻渾無力 斜倚欄干似詫人 深處最宜香惹蝶 摘時兼恐焰燒春 當空巧結玲瓏帳 著地能鋪錦繡裀 最好凌晨和露看 碧紗窗外一枝新

最愛纖纖曲水濱 夕陽移影過青蘋 東風又染一年綠 楚客更傷千里春 低葉已藏依岸櫂 高枝應閉上樓人 舞腰漸重煙光老 散作飛綿惹翠裀

曉妝初了明肌雪 春殿嬪娥魚貫列 鳳簫聲斷水雲閑 重按霓裳歌徧徹 臨風誰更飄香屑 醉拍闌干情未切 歸時休放燭花紅 待蹋馬蹄清夜月

冰肌玉骨清無汗 水殿風來暗香滿 繡簾一點月窺人 欹枕釵橫雲鬢亂 起來瓊戶啓無聲 時見疎星渡河漢 屈指西風幾時來 只恐流年暗中換

家臨長信往來道 乳燕雙雙拂煙草 油壁車輕金犢肥 流蘇帳曉春雞早 籠中嬌鳥暖猶睡 簾外落花閑不掃 衰桃一樹近前池 似惜容顏鏡中老

春入橫塘搖淺浪 花落小園空惆悵 此情誰信爲狂夫 恨翠愁紅流枕上 小玉窗前嗔燕語 紅淚滴穿金線縷 雁歸不見報郎歸 織成錦字封過與

月照玉樓春漏促 颯颯風搖庭砌竹 夢驚鴛被覺來時 何處管弦聲斷續 惆悵少年遊冶去 枕上兩蛾攢細綠 曉鶯簾外語花枝 背帳猶殘紅蠟燭

柳映玉樓春日晚 雨細風輕煙草輭 畫堂鸚鵡語雕籠 金粉小屏猶半掩 香滅繡幃人寂寂 倚檻無言愁思遠 恨郎何處縱疎狂 長使含啼眉不展

月皎露華窗影細 風送菊香黏繡袂 博山爐冷水沈微 惆悵金閨終日閉 嬾展羅衾垂玉筯 羞對菱花篸寶髻 良宵好事枉教休 無計那他狂耍壻

拂水雙飛來去燕 曲檻小屏山六扇 春愁凝思結眉心 綠綺嬾調紅錦薦 話別情多聲欲戰 玉筯痕留紅粉面 鎮長獨立到黃昏 却怕良宵頻夢見

寂寂畫堂梁上燕 高卷翠簾橫數扇 一庭春色惱人來 滿地落花紅幾片 愁倚錦屏低雪面 淚滴繡羅金縷線 好天涼月盡傷心 爲是玉郎長不見

輕歛翠蛾呈皓齒 鶯轉一枝花影裏 聲聲清迥遏行雲 寂寂畫梁塵暗起 玉斝滿斟情未已 促坐王孫公子醉 春風筵上貫珠勻 豔色韶顏嬌旖旎

兒家夫婿心容易 身又不來書不寄 閑庭獨立鳥關關 爭忍拋奴深院裏 悶向綠紗窗下睡 睡又不成愁已至 今年却憶去年春 同在木蘭花下醉

日照玉樓花似錦 樓上醉和春色寢 綠楊風送小鶯聲 殘夢不成離玉枕 堪愛晚來韶景甚 寶柱秦箏方再品 青蛾紅臉笑來迎 又向海棠花下飲

春早玉樓煙雨夜 簾外櫻桃花半謝 錦屏香冷繡衾寒 怊悵憶君無計舍 侵曉鵲聲來砌下 鸞鏡殘妝紅粉罷 黛眉雙點不成描 留待玉郎歸日畫

嚴妝纔罷怨春風 粉牆畫壁宋家東 蕙蘭有恨枝尤綠 桃李無言花自紅 燕燕巢兒羅幕卷 鶯鶯啼處鳳樓空 少年薄倖知何處 每夜歸來春夢中

沈檀煙起盤紅霧 一箭霜風吹繡戶 漢宮花面學梅妝 謝女雪詩栽柳絮 長垂夾幕孤鸞舞 旋炙銀笙雙鳳語 紅窗酒病嚼寒冰 冰損相思無夢處

小庭日晚花零落 倚戶無聊妝臉薄 寶箏金鴨任生塵 繡畫工夫全放却 有時覷著同心結 萬恨千愁無處說 當初不合儘饒伊 贏得如今長恨別

江南日暖芭蕉展 美人折得親裁翦 畫成小簡寄情人 臨行更把輕輕撚 其中撚破相思字 却恐郎疑蹤不似 若還猜妾倩人書 誤了平生多少事

長把酒杯憑夜月 每將詩思泥春風 襄陽樂事經過盡 峴首煙花倒瀉空 猶疑波底鮫人淚 滴在衣裳半欲零 春明門外襄陽路 落日秋風送客歸

沿澗水聲喧戶外 卷簾山色入窗來 自有晚風推楚浪 不勞春色染湘煙 卓氏壚前金綫柳 隋家隄畔錦帆風 門外白雲何處雨 一條清澗遶溪流

雪中放馬朝尋跡 雲外聞鴻夜射聲 龍鱗柳弱垂朝露 麈尾松高揮夜風 猿隔亂雲啼暮嶺 鴈和微雨下寒湖 夜渡酒酣千頃月 晝樓碁罷一窗山

天外夜深風漸遠 高松長似水流聲 焚香暮入飜花殿 凈手秋開貝葉經 野性本憐松下月 幽情唯愛洞中春 慇懃笑喻人間事 遙指庭花對夕陽

東郊暫轉迎春仗 上苑初飛行慶杯 風射蛟冰千片斷 氣衝魚鑰九關開 林中覓草纔生蕙 殿裏爭花併是梅 歌吹銜恩歸路晚 棲烏半下鳳城來

拂旦雞鳴仙衞陳 憑高龍首帝城春 千官黼帳杯前壽 百福香匳勝裏人 山鳥初來猶怯囀 林花未發已偷新 天文正應韶光轉 設報懸知用此辰

主家山第早春歸 御輦春遊繞翠微 買地鋪金曾作埒 尋河取石舊支機 雲間樹色千花滿 竹裏泉聲百道飛 自有神仙鳴鳳曲 併將歌舞報恩暉

芳郊綠野散春晴 複道離宮煙霧生 楊柳千條花欲綻 蒲萄百丈蔓初縈 林香酒氣元相入 鳥囀歌聲各自成 定是風光牽宿醉 來晨復得幸昆明

皇家貴主好神仙 別業初開雲漢邊 山出盡如鳴鳳嶺 池成不讓飲龍川 妝樓翠幌教春住 舞閣金鋪借日懸 敬從乘輿來此地 稱觴獻壽樂鈞天

龍池躍龍龍已飛 龍德先天天不違 池開天漢分黃道 龍向天門入紫微 邸第樓臺多氣色 君王鳧雁有光輝 爲報寰中百川水 來朝此地莫東歸

碧水澄潭暎遠空 紫雲香駕御微風 漢家城闕疑天上 秦地山川似鏡中 向浦回舟萍已綠 分林蔽殿槿初紅 古來徒羨橫汾賞 今日宸遊聖藻雄

紅樓疑見白毫光 寺逼宸居福盛唐 支遁愛山情謾切 曇摩泛海路空長 經聲夜息聞天語 爐氣晨飄接御香 誰謂此中難可到 自憐深院得徊翔

南方歸去再生天 內殿今年異昔年 見闢乾坤新定位 看題日月更高懸 行隨香輦登仙路 坐近爐煙講法筵 自喜恩深陪侍從 兩朝長在聖人前

金輿旦下綠雲衢 綵殿晴臨碧澗隅 溪水泠泠雜行漏 山煙片片繞香爐 仙人六膳調神鼎 玉女三漿捧帝壺 自惜汾陽紆道駕 無如太室覽真圖

盧家少婦鬱金堂 海燕雙棲玳瑁梁 九月寒砧催木葉 十年征戍憶遼陽 白狼河北音書斷 丹鳳城南秋夜長 誰謂含愁獨不見 更教明月照流黃

天津御柳碧遙遙 軒騎相從半下朝 行樂光輝寒食借 太平歌舞晚春饒 紅妝樓下東迴輦 青草洲邊南渡橋 坐見司空掃西第 看君侍從落花朝

主第山門起灞川 宸遊風景入初年 鳳皇樓下交天仗 烏鵲橋頭敞御筵 往往花間逢綵石 時時竹裏見紅泉 今朝扈蹕平陽館 不羨乘槎雲漢邊

南渡輕冰解渭橋 東方樹色起招搖 天子迎春取今夜 王公獻壽用明朝 殿上燈人爭烈火 宮中侲子亂驅妖 宜將歲酒調神藥 聖祚千春萬國朝

鑾輿羽駕直城隈 帳殿旌門此地開 皎潔靈潭圖日月 參差畫舸結樓臺 波搖岸影隨橈轉 風送荷香逐酒來 願奉聖情歡不極 長遊雲漢幾昭回

鑾輅青旂下帝臺 東郊上苑望春來 黃鶯未解林間囀 紅蘂先從殿裏開 畫閣條風初變柳 銀塘曲水半含苔 欣逢睿藻光韶律 更促霞觴畏景催

寶契無爲屬聖人 琱輿出幸玩芳辰 平樓半入南山霧 飛閤旁臨東墅春 夾路穠花千樹發 垂軒弱柳萬條新 處處風光今日好 年年願奉屬車塵

主第巖扃駕鵲橋 天門閶闔降鸞鑣 歷亂旌旗轉雲樹 參差臺榭入煙霄 林間花雜平陽舞 谷裏鶯和弄玉簫 已陪沁水追歡日 行奉茅山訪道朝

六龍齊軫御朝曦 雙鷁維舟下綠池 飛觀仰看雲外聳 浮橋直見海中移 靈泉巧鑿天孫渚 孝筍能抽帝女枝 幸願一生同草樹 年年歲歲樂於斯

西郊窈窕鳳皇臺 北渚平明法駕來 匝地金聲初度曲 周堂玉溜好傳杯 灣路分遊畫舟轉 岸門相向碧亭開 微臣此時承宴樂 髣髴疑從星漢迴

詰旦重門聞警蹕 傳言太主奏山林 是日迴輿羅萬騎 此時歡喜賜千金 鷺羽鳳簫參樂曲 荻園竹徑接帷陰 手舞足蹈方無已 萬年千歲奉薰琴

代邸東南龍躍泉 清漪碧浪遠浮天 樓臺影就波中出 日月光疑鏡裏懸 雁沼洄流成舜海 龜書薦社應堯年 大川既濟慙爲楫 報德空思奉細涓

瓊殿含光映早輪 玉鸞嚴蹕望初晨 池開凍水仙宮麗 樹發寒花禁苑新 佳氣裴回籠細網 殘霙淅瀝染輕塵 良時荷澤皆迎勝 窮谷晞陽猶未春

晨蹕凌高轉翠旌 春樓望遠背朱城 忽排花上遊天苑 却坐雲邊看帝京 百草香心初罥蝶 千林嫩葉始藏鶯 幸同葵藿傾陽早 願比盤根應候榮

乾坤啓聖吐龍泉 泉水年年勝一年 始看魚躍方成海 即覩飛龍利在天 洲渚遙將銀漢接 樓臺直與紫微連 休氣榮光恆不散 懸知此地是神仙

秋來林下不知春 一種佳遊事也均 絳葉從朝飛著夜 黃花開日未成旬 將曛陌樹頻驚鳥 半醉歸途數問人 城遠登高倂九日 茱萸凡作幾年新

花源藥嶼鳳城西 翠幕紗窗鶯亂啼 昨夜蒲萄初上架 今朝楊柳半垂堤 片片仙雲來渡水 雙雙燕子共銜泥 請語東風催後騎 倂將歌舞向前谿

天行雲從指驪宮 浴日餘波錫詔同 綵殿氤氳擁香溜 紗窗宛轉閉和風 來將蘭氣衝皇澤 去引星文捧碧空 自憐遇坎便能止 願托仙槎路未通

別館春還淑氣催 三宮路轉鳳皇臺 雲飛北闕輕陰散 雨歇南山積翠來 御柳遙隨天仗發 林花不待曉風開 已知聖澤深無限 更喜年芳入睿才

傳聞銀漢支機石 復見金輿出紫微 織女橋邊烏鵲起 仙人樓上鳳皇飛 流風入座飄歌扇 瀑水侵階濺舞衣 今日還同犯牛斗 乘槎共逐海潮歸

都邑西樓芳樹間 逶迤霽色遶江山 山月夜從公署出 江雲晚對訟庭還 誰知春色朝朝好 二月飛花滿江草 一見湖邊楊柳風 遙憶青青洛陽道

扁舟夜入江潭泊 露白風高氣蕭索 富春渚上潮未還 天姥岑邊月初落 煙水茫茫多苦辛 更聞江上越人吟 洛陽城闕何時見 西北浮雲朝暝深

春路逶迤花柳前 孤舟晚泊就人煙 東山白雲不可見 西陵江月夜娟娟 春江夜盡潮聲度 征帆遙從此中去 越國山川看漸無 可憐愁思江南樹

天津御柳碧遙遙 軒騎相從半下朝 行樂光輝寒食借 太平歌舞晚春饒 紅妝樓下東郊道 青草洲邊南渡橋 坐見司空掃西第 看君侍從落花朝

忽覩雲間數鴈回 更逢山上正花開 河邊淑氣迎芳草 林下輕風待落梅 秋憲府中高唱入 春卿署裏和歌來 共言東閣招賢地 自有西征謝傅才

兩宮齋祭近登臨 雨雪紛紛天晝陰 祗爲經寒無瑞色 頓教正月滿春林 蓬萊北上旌門暗 花萼南歸馬跡深 自有三農歌帝力 還將萬庾荅堯心

北斗橫天夜欲闌 愁人倚月思無端 忽聞畫閣秦箏逸 知是鄰家趙女彈 曲成虛憶青蛾斂 調急遙憐玉指寒 銀鎖重關聽未闢 不如眠去夢中看

匡廬舊業是誰主 吳越新居安此生 白髮數莖歸未得 青山一望計還成 鴉翻楓葉夕陽動 鷺立蘆花秋水明 從此舍舟何所詣 酒旗歌扇正相迎

長安客舍熱如煮 無箇茗糜難御暑 空搖白團其諦苦 欲向縹囊還歸旅 江鄉鯖鮓不寄來 秦人湯餅那堪許 不如儂家任挑達 草屩撈蝦富春渚

清溪一道穿桃李 演漾綠蒲涵白芷 溪上人家凡幾家 落花半落東流水 蹴鞠屢過飛鳥上 鞦韆競出垂楊裏 少年分日作遨遊 不用清明兼上巳

三行故柳藏鴉樹 一帶長波灌竹泉 千門竹影聯春色 一段和光徹翠微 西陵古木年年老 南陌風光日日新 百寶鏡輪金翡翠 五雲絲網玉蜘蛛

風起竹間螢影亂 月明江上笛聲多 夜靜檻前調綠綺 日高窗下戴烏紗 漁艇遠飄滄海上 草堂深鎖白雲間 柴門半掩潮光裏 野徑斜分草色中

聞君小邑蹔鳴絃 隱几灰心有歲年 白石既燒應化鶴 黃金未熟且烹鮮 鑪中近染三花氣 樹裏新飛五色煙 伊尹即今須負鼎 王喬何事欲冲天

柳色扁舟帶水陰 聞君臥疾引登臨 憑高始見三吳勢 望遠因知四海心 山僧午後清禪洽 羣木晴初綠靄深 雲外翩翩飛鳥盡 令人宛自動歸吟

伯陽宮館好煙霞 知换浮生幾歲華 雖訪靈芝身不遠 未逢真訣道還賒 玉清難測無窮景 金露能摧有限花 南待總拋榮辱了 始應親近得仙家

白石孤標逸鶴形 古人隨類巧安名 巖花落處見朱頂 夜雨來時聞唳聲 遼海未曾重寄語 緱山今更請寬程 若教衛懿如今在 也遣軒車到此迎

康樂雲樓跡尚存 竹亭猶仰古窪罇 苔封四面迷山象 露滴中心認酒痕 巖月舊來曾伴飲 澗泉今咽共誰論 無因訪得逃堯客 求取風瓢掛石門

險翠峨霄壓上游 大仙曾向此幽求 雲埋三級壇空在 月照千尋水自流 偃蓋鶴還清露滴 古池龍睡碧蓮秋 桑田未必翻爲海 香火何人解繼修

山亘南豐石亘山 石橫山路馬登難 非論蹇步須回駕 縱使追風亦解鞍 恐是龍宮通洞府 莫應猿嶺建星壇 何因不許超驤輩 踏着連雲大麓端

受錫南歸大霍宮 衆真同會絳房中 裘披鳯錦千花麗 斾綽龍霞八景紅 羽帔儼排三洞客 仙歌凝韵九天風 元君未許人先起 更待雲璈一曲終

鑾殿仙卿頓紫雲 武皇非意欲相臣 便迴太華三峰路 不喜咸陽萬乘春 涉險漫勞中禁使 投壺多是上清人 猶教度世依方術 莫戀浮榮誤爾身

東漢天師直下孫 久依科戒住玄門 寰中有位逢皆拜 世上無人見不尊 三洞吏兵潛稽首 六宮魔幻暗銷魂 可能授與長生籙 浩劫銘肌敢忘恩

見說尋真地勢雄 面臨湖北倚高峰 奔濤入夏雷聲迅 險嶂凌秋黛色濃 壇上步虛頻降鶴 洞中投簡數驚龍 何勞更訪桃源路 水曲雲深千萬重

殊鄉寂寞使人悲 異域留連不暇歸 萬里山河非舊國 一川戎俗是新知 寒天落景光陰促 雪海穹廬物色稀 爲客終朝長下泣 誰憐曉夕老容儀

孤城落日一登臨 感激戎庭萬里心 鄉國雲山遮不見 風光慘澹益愁深 漂流空嘆東溪水 倏忽仍嗟西嶺陰 留滯只今寒暑變 誰憐客子獨悲吟

東山日色片光殘 西嶺雲各暝草寒 谷口穹廬遥邐迤 磎邊牛馬暮盤跚 目前愁見川至窄 望處心迷興不寬 鄉國未知何所在 路逢相識問看看

昨聞河畔哭哀哀 見說分離凡幾迴 昔別長男居異域 今殤小子瘞泉臺 覊愁對此腸堪斷 客舍聞之心轉摧 漂泊自然無限苦 況復存亡有去來

散髪垂肩久不簪 竹床推椀就藤陰 澗傍春渡水流急 山半夜歸雲色深 拂檻數竿爲去處 隨波一葉是浮沉 世間年少正行樂 應笑老人無事心

二升酸醋瓦瓶盛 請得姑嫜十日程 赤黑畫眉臨水笑 草鞋苞脚逐風行 黃絲髪亂梳橑緊 青䘢裙高種掠輕 想得到家相見後 父孃由唤小時名

飛閣層層茂苑間 夏凉秋晚屙登攀 萬家前後皆臨水 四檻高低盡見山 何事越王侵敵國 不妨遼鶴唁人寰 五湖直下須歸去 自笑身閑迹未閑

金紫清門美丈夫 聖人憂地詔分符 猶將儉德同朝客 不着尊官傲世儒 經術在心長說體 吏材臨事必開模 西來郡界逢鄉老 盡說而今是坦途

三地分符寵更深 兩方旌斾日駸駸 蛟龍可是池中物 鳯鳥無非閣上音 世重才人皆立績 客依公子盡推心 猶思謝尚經牛渚 曾聽袁宏一夜吟

草霧輝輝柳色新 前山差掩黛眉頻 碧溪潮漲碁侵夜 紅樹花深醉度春 幾恨今年提已過 翻悲昨日事成塵 可知屈轉江南郡 還就封州詠白蘋

重樓高桍兩簷開 曉夕風雲會振雷 中國最推鼙鼓地 大臣先選陳樑材 馬悲塞北千羣牧 鴈到城南一半迴 從此聖朝思將帥 上衣須脫食須推

宴賓容易小筵成 隼擊秋原助放情 紅袖退行鞍上語 白眉迂步馬前迎 一冬霜意先黃葉 兩路風威動翠旌 須道孔融罇已滿 不勞臺下說餘酲

躡石攀雲一逕危 粉廊朱檻眺江湄 青山半在潮來處 碧海先看月滿時 樹色轉煙城斗峻 水光浮草岸遥卑 西樓又起公羊意 坐對寒潮向渺瀰

富平津路遠陵開 武庫森森又姓裴 高步已吟携手句 上聞初喜造舟才 霜明華表塵初静 月正欄干斗乍回 猶憶醉歌南浦夜 五更人過萬聲雷

南下丹陽一水灣 陋居瓢飲是希顏 來爲野鳥入春郭 去作溪雲歸夜山 蓬鬢已衰言必賤 竹門雖立意無關 陶潛惠遠如相愛 朝訪遺民暮却還

寂寞春風意未降 酒狂詩癖舊無雙 柳花飛處曾逢雪 桃葉開提憶渡江 自古不堪居陋巷 從今休更犯危邦 聖朝何用詢名姓 從放書生老北窗

南窮海徼北天涯 惆悵亡羊是路歧 眼下已隳梁武佛 耳中猶聽魏文詩 三茅道士朝携手 五柳先生夜對棊 自向廬山爲一社 百年生計任嬰兒

君子清明致自強 大寮僉語美公方 長才上拔孤摽日 利劒新磨一匣霜 千里早時知逸足 片言中夜許剛腸 已知金石終無變 應蓄歸休在智囊

浮生擾擾務華虛 未勝東歸重結廬 自已忘言師靖節 聘関真隱慕玄居 無機坐上休捫虱 失脚溪頭便釣魚 唯恨世間些子事 兩莖衰髪爲人梳

時賢近喪若山崖 却賴青雲望素乖 強似鵷鸞趍宦達 可勝藜藿伴僧齋 一壺酒外終無事 萬卷書中死便埋 唯是江東道門子 許詢長說是吾儕

南國僧遊二十年 却因無任訪生緣 風迴建業秋歸寺 月滿秦淮夜到舡 故老盡成雙鬢雪 舊房深鏁一林煙 莫言了悟爲真理 不歎興亡在眼前

三畝溪田竹逕通 道情交態只漁翁 青山夜入孤帆遠 碧水秋澄一檻空 自以蛙聲爲皷樂 聊將早色當屏風 莫言酷學無知己 未必王音不薦雄

津亭一望海西壖 舊說湖開是幾年 風起半山雲出寺 雨餘深岸水平舡 竹林上拔高高笋 荷葉中藏小小蓮 長愛向南些子地 兩三家近野唐邊

溪流照檻肅埃氛 百里秋光草樹分 青壁峻時山背日 碧潭空處水銷雲 千尋下徹魚無隱 一點高飛鷺出羣 迴首故鄉人未去 亂蟬聲噪不堪聞

青娥十五柘枝人 玉鳯雙翹翠帽新 羅帶却翻柔紫袖 錦靴前踏沒紅茵 深情記處常低眼 急拍來時旋折身 愁見曲終如夢覺 又迷煙水漢江濱

紅筵高設畫堂開 小妓粧成爲舞催 珠帽著聽歌遍匝 錦靴行踏鼓聲來 纖纖玉笋羅衫撮 戢戢金星鈿帶迴 長恐周瑜一私顧 不教閑客望瑤臺

東城曉出静塵埃 紫畫神旗向日開 錦袖半攘争捧轡 銀鞍不下小傳盃 馬盤草上朱弓滿 鴈落雲中白羽迴 晚向三通殘皷盡 北原千騎卷行來

城衘西面驛堤連 十里長江夜看舡 漁市月中人静過 酒家燈下犬長眠 龍笻迥泊灘聲下 略彴深行樹影邊 唯是南風還小瘴 與他歸去避衰年

海內諸侯最屈名 不妨中立自經營 文翁莫猒分符久 韓信終須仗鉞行 静以軍威齊虎士 別將才力誚儒生 親筆幾話南遷客 未必無憂是早榮

結束翩翩肯寡悰 早時强學已三冬 鯉庭趍日通明訓 鄭曲歸時美盛宗 摘句競推梁記室 談經今紹漢司農 異聞不暇陳亢問 爾德無非是孝恭

阿房宮盡客誰來 可惜連雲萬戶開 秦地起爲千載業 楚兵焚作一場灰 應知長者名終在 祇是生人意不迴 何事暴成還暴廢 祖龍須死項須摧

小亭移宴近雲端 十里山圖馬上看 青壁遠光凌鳥峻 碧湖深影鍳人寒 詩成病愈生犀角 酒引嬌娃活牡丹 歸去不須愁暮雨 高唐神女屬仙壇

楚人玉琴怨聲苦 客欲聽時盡懷土 別鶴朝辭滄海雲 悲風夜入瀟湘雨 弄之不難聽者難 金徽冷冷流水寒 一曲自然堪下淚 三山不忍向君彈

高山路傍射虎兒 執弓走箭如星馳 一夫中虎人所異 萬夫圍虎人不知 崗頭少年羞弓箭 從此誓心休射虎 更使山頭白額來 萬金懸賞如泥土

西去山門五里程 粉牌書字甚分明 蕭帝壞陵深虎跡 廣師遺院閉松聲 長廊畫剥僧形影 古壁塵昏客姓名 何必更將空理遣 眼前人事已浮生

隋季窮兵復濬川 自爲猛虎可周旋 錦帆東去不歸日 汴水西來無盡年 本欲山河傳百二 誰知鍾鼎已三千 那堪重問江都事 迴望空悲綠樹煙

自省論心意不疑 五年風水因追隨 憐君有玉曾三獻 顧我無才忝一枝 煙隔灞亭人去日 雨迷秦樹鴈歸時 那知此夏罇前別 卻遣相如歎路歧

聖明神武尚營邊 我是何人不控弦 身着貂裘隨十萬 心思白社隔三千 雲沉古戍初寒日 鴈下平陂欲雪天 却爲恩深歸未得 許隨車騎勒燕然

家寄東吳西入秦 三年虛度帝城春 流光漸漸到華髪 離恨蕭蕭生白蘋 楚夢覺來愁翠被 越吟聲盡怨芳塵 更聞玉笛吹明月 一曲風前淚滿巾

峰峰寒列簇芙蕖 靜想嵩陽秀不如 峭拔雖傳三十六 參差何啻一千餘 浮丘處處留丹竃 黃帝層層隱玉書 終待登臨最高頂 便隨鸞鶴五雲車

暖泛朱砂石壁幽 軒皇曾浴上丹丘 陰陽相煮連珠浦 今古長煎瀉鏡流 紫氣曉籠煙色澹 錦霞明照火光浮 何方爲洗身輕後 便跨飛龍到十洲

寒巖萬丈陟崔嵬 只恐朱砂勢便頹 採蘩客聞雷擘去 臥雲僧見鳥銜來 丹霞迥爍嵌空片 紅日斜分突兀堆 儻得神僊惠纖粟 便能輕舉向瑤臺

雙峯何代列巍巍 忽化僊人世所稀 絕頂長年相對坐 九天何日却同歸 風生松柏喧天樂 山隱雲霞挂道衣 終願捫蘿一相訪 共君齊跨鳯鸞飛

名未榮身親在堂 九重泉路去何忙 夫妻鏡裏鸞分影 兄弟雲中雁斷行 林木蕭疏花失色 池亭牢落月無光 思君欲向靈山哭 又恐猿聞更斷腸

重探靈蹟到空山 山下茅庵幾叩關 不爲白雲招客屐 那教清境接人寰 螺池水色經年靜 仙嶺松聲鎮日閒 擬約高賢同結社 好移竹室住前灣

人生自古少百年 彈琴飲酒須歡然 老子於今得此趣 縱有塵事難糾纏 左安藥爐右茶具 失記朝來與朝去 偶因送客出前溪 便過溪橋拾詩句

海內風光半血污 殺人聲過似樵蘇 一身驅路忙如蟻 八口無家散若烏 栗里無蹤空悵望 桃源有夢失招呼 饑來野店供飱飯 敢怨匙前脫粟粗

豐溪村內野人居 隱約南山對敝廬 花下小橋春策蹇 竹中深徑夜歸漁 無名正可驕王謝 有句還能繼庾徐 醉罷濁醪鄰客散 一番清夢又蘧蘧

敝襪輕鞋緩足投 永豐橋上寄雙眸 山沿東舍環西舍 水遶南疇赴北疇 村婦坐畦挑馬齒 野童蹲澗採鷄頭 娛閒不覺忘中飯 一點斜陽射竹樓

村南村北稻花明 碧影清光夾望平 節弄暑風輕拂拂 尖懸晚露澹盈盈 道傍嫗婦呼鷄返 坡外兒童跨犢行 獨坐小橋幽興滿 蟪蛄聲在柳梢鳴

海內誰憐海外人 問津何處是通津 本求食祿非求利 只爲榮親不爲身 客路離愁江上雨 故園歸夢日邊春 濟川幸遇恩波廣 願濯凡纓十載塵

秋去春來能守信 暖風凉雨飽相諳 再依大厦雖知許 久污雕梁却自慙 深避鷹鸇投海島 羨他鴛鷺戲江潭 只將名品齊黃雀 獨讓銜環意未甘

巉嵒絕頂欲摩天 海日初開一朶蓮 勢削不容凡樹木 格高唯惹好雲烟 點蘇寒影粧新雪 戞玉清音噴細泉 靜想蓬萊只如此 應當月夜會羣仙

遠看還似雪花飛 弱質由來不自持 聚散只憑潮浪簸 高低況被海風吹 煙籠靜練入行絕 日射凝霜鶴步遲 別恨滿懷吟到夜 那堪又值月圓時

望中旌斾忽繽紛 疑是橫行出塞軍 猛焰燎空欺落日 狂煙遮野截歸雲 莫嫌牛馬皆妨牧 須喜狐狸盡喪羣 只恐風驅上山去 虛教玉石一時焚

石罅根危葉易乾 風霜偏覺見摧殘 已饒野菊誇秋艷 應羨巖松保歲寒 可惜含芳臨碧海 誰能移植到朱欄 與凡草木還殊品 只恐樵夫一例看

萬古天成勝琢磨 高高頂上立青螺 永無飛溜侵凌得 唯有閑雲撥觸多 峻影每先迎海日 危形長恐墜潮波 縱饒蘊玉誰回顧 舉世謀身笑卞和

不材終得老煙霞 澗底何如在海涯 日引暮陰齊島樹 風敲夜子落潮沙 自能盤石根長固 豈恨凌雲路尚賒 莫訝低顏無所愧 棟樑堪入晏嬰家

白雲巖畔立仙姝 一簇烟蘿倚畫圖 麗色也知於世有 閑情長得似君無 宿粧含露疑垂泣 醉態迎風欲待扶 吟對寒林却惆悵 山中猶自辨榮枯

琴曲雖誇妙手彈 遠輪雲底響珊珊 靜無纖垢侵金鏡 時有輕飔觸玉盤 嗚咽張良言未用 潺湲孫楚枕應寒 尋思堪惜清冷色 流入滄溟便一般

目極煙波浩渺間 曉烏飛處認鄉關 旅愁從此休凋鬢 行色偏能助破顏 浪蹙沙頭花撲岸 雲粧石頂葉籠山 寄言來往鴟夷子 誰把千金解買閑

僕作江西少施氏 君爲城北老徐翁 詩篇憶昔歡相接 颜貎如今恨不同 世界盡憂蔬上露 時人皆怕燭前風 唯余獨慕神仙道 芥子雖窮壽不窮

且將一葉繫垂陽 角對清溪夏日長 林下喜逢青竹卷 局邊輸卻紫羅囊 碧蹄駿馬銜芻細 紅粉佳人挈榼香 伯仲歷官年盡少 那知不笑漢馮唐

脉脉兩條秋水色 農夫賤賣古城旁 何年偶墮青絲髮 問價應齊白玉璫 插去定難分鏡彩 看時長似滴珠光 人間更有不足貴 金雀徒誇十二行

玉樓珠戶養經時 放出雕籠久不飛 秦地遊僧一彈指 楚城遷客重思歸 崗田戲下晴風暖 茅壠驚啼返照微 山畔家家有羅網 莫教傷損好毛衣

洞庭歸客莫相催 予憶滄江久未迥 歸渡遇霜楊柳盡 寒郊欲雪鶺鴒來 舟依青路帆初挂 鳥出紅塵眼漸開 千里同來不同去 莫驚愁淚濺離杯

泠泠孤澗陜城東 我有飛泉此路通 行客莫驚黃葉盡 家山祇在白雲中 秋聲可亂鳥魚意 遠色偏依蒲稗業 過去多應不相待 殷勤重掬洒西風

楚人家住五湖東 斜掩柴門水石中 獵獵夜山明遠燒 騷騷寒葦動疎風 園林向臘停霜果 葭菼和烟宿暝鴻 范蠡扁舟不知處 一將前事話漁翁

江南木落塞鴻飛 江漢離人久未歸 客舍無成重相見 雪天留宿可相違 篇章只使容颜改 名利空教翰墨稀 終擬全家漾舟去 五湖高掩白雲扉

蛩聲雨思夜迢迢 空館何人問寂寥 寒燭細烟搖寢幌 濕螢微影綴芭蕉 正當孤枕鴻初過 況復窮居葉盡凋 閒憶秋江釣船裏 洒篷沾浪聽蕭蕭

石帆山下有靈源 修竹茅堂寄此村 閉戶偶多鄉老譽 讀書精得聖人言 來時已作青雲意 試夜憂生白髮根 十五年餘詩弟子 名成豈合在他門

梁苑城西蘸水頭 玉鞭公子醉風流 幾多紅粉低鬟恨 一部清商駐拍留 王事有程須仃仃 客身如夢正悠悠 洛陽浸畔逢神女 莫墜金樓醉石榴

終南雨後絶纖埃 太乙先生石室開 漢史烟霞通楚塞 秦風章句有條梅 歸逢四皓收靈朮 幾見千官祝壽杯 會得功成畢婚嫁 幅巾藜杖獨歸來

武帝尋仙駕海遊 禁門高閉水空流 深宮帶日年年靜 翠柏凝烟夜夜愁 鸞鳳影沉歸萬古 歌鐘聲斷夢千秋 晚來惆悵無人會 雲水猶飛傍玉樓

烟深樹老蔽蒼蒼 樓殿參差隱夕陽 白玉砌寒苔自碧 真珠簾斷月無光 驪山南去侵天盡 渭水東流入海長 唯有春風舊情在 不將花艷出宮牆

紫府靈壇降玉真 華清臺殿影長新 雪翻曉豔御階秀 風送夜香宮樹春 杉桂靜同無夢客 烟花深似有愁人 自從霜落芙蓉死 空使秦山鬼哭頻

當時事事笑秦皇 今日追思倍可傷 珠玉影搖千樹冷 綺羅風動滿川香 雖名金殿長生字 誤說茅山不死方 獨向逝波無問處 古槐花落路茫茫

一道春江枕驛樓 聞君此處泊行舟 花當粉檻人閒立 燕拂青蘋水漫流 芳草引歸南國夢 和風吹起故園愁 余今自是迷津者 爲勸王孫莫遠遊

灘頭獨鳥立枯楂 灘上行人踏淺沙 秋色池塘無限草 夕陽門外幾千家 寺連山谷松聲遠 川繞閻閭水勢斜 常恐郡城砧杵動 秋風吹盡古槐花

東園落盡綠絲長 風觸誰家酒瓮香 紅粉人閑教鸚鵡 碧波池暖漾鴛鴦 新蒲長疾看齊岸 晚蝶飛高欲過墻 記取因逢賣樵客 囑教春暮採松篁

長向新郊話故園 四時清峭似山源 春潮撼動鶯花郭 秋雨閒藏砧杵邨 市井多通諸國貨 鄉音自是一方言 此中別有無歸計 唯把歸心付酒尊

草頭灰面惡形儀 盡是軍容表裏兒 昔日水牛攀角上 而今細馬劈腰騎 錢多內藏猶嫌少 位等三公尚厭卑 更有一般堪笑處 鍍金牙齒咬銀匙

輕脣利舌傍侯門 送諂承顏日月新 愛與大官添弟子 能將小藥獻夫人 秤頭不放分毫過 對面常如割骨貧 更有一般奸太曬 聚錢唯趁買金銀

雲閣霞軒別構雄 下窺疆宇壯吳宮 洪濤日日來滄海 碧嶂聯聯倚太穹 志仗四征平逆孽 力扶三帝有褒崇 如今分野無狼孛 青史樓標定亂功

丱歲遨遊在此山 曾驚一石立山前 未能顯瑞披榛莽 蓋爲平兇有歲年 昨返錦門停駟馬 遂開靈岫種青蓮 三吳百粤興金地 永與軍民作福田

淡蕩晴暉雜素光 碧峯遙襯白雲長 好看塞雁歸南浦 宜聽砧聲搗夕陽 滿野旌旗皆動色 千株橘柚盡含芳 錦袍分賜功臣後 因向龍山醉羽觴

今夕雖非豐沛酒 醪觥同醉洽吾鄉 兩邦父老趨旌府 百品肴羞宴桂堂 寶劍已頒王禮盛 錦衣重帶御爐香 越王冊後封吳王 大國宣恩達萬方

五紀尊天立霸基 八方隣國盡相知 興吳定越崇王道 殄物平兇建國儀 忽有靈根彰瑞應 皆由和氣感明祗 休言漢代芝房異 今日吾邦事更奇

百穀收成屆應鍾 南方景象喜重重 三秋甘澤烟塵息 四序和風氣色濃 播種勤耕盈廩庾 兆民興讓洽溫恭 廣崇至道尊三教 蓋爲生靈奉聖容

三秋才到退炎光 二曜分暉照四方 解使金風催物象 能教素節運清涼 天垂甘澤朝朝降 地秀佳苗處處香 率土吾民成富庶 虔誠稽顙荷穹蒼

暮山重疊勢崔嵬 溢目清光入酒杯 幾處燒殘紅樹短 一帆航盡碧波來 安民未有移風術 徵句慚非夢錦才 四望樓臺無限景 檻前贏得且徘徊

黃鶴摧殘漫有名 建時方始殄羅平 飛㭿疊栱重裝束 刻檻雕甍又葺成 十載興隆吳與越 二邦安肅弟兼兄 從茲登賞雲樓上 願祝江南永宴清

功格皇天僞國平 八方臣妾盡來庭 駿奔幸逐朝宗水 雀躍俄逢繞電星 就日心雖懸紫闕 祝堯身尚處洪溟 壽山聳峙將何願 泰華千霄萬仞青

千年遭遇覲真王 敢望青宮賜顯揚 祇合承華趨令德 豈宜中道拜元良 深思轉覺乾坤大 力弱難勝雨露滂 早暮三思恩泰極 飽餐豐饌飽親光

魚軒相逐拜龍軒 聖主俄推望外恩 錫寵便籓光石窌 內嬪迢遞下金門 嵩衡壓地何曾重 雞犬昇仙未足論 臣憨已平難展報 祇將忠孝訓兒孫

洪濤泛泛雨霏霏 芳草如茵柳裊絲 貼水碧禽飛一字 隔烟青嶂展雙眉 南風入隙開襟久 西照臨窗捲箔遲 慚愧聖恩優渥異 不教炎暑冒長歧

秀才何事太怱怱 琴瑟無媒便自通 新婦旋裙纔離體 外姑托布尚當胸 菜團箇箇皆鉗項 粳米頭頭盡翦鬃 一自土和逃走後 至今失却親家翁

酒肉終朝沒闕時 高堂大舍養肥屍 行婆滿院多爲婦 童子成行半是兒 面折掇齋窮措大 笑迎搽粉阿尼師 一朝若也無常至 劍樹刀山不放伊

鄒魯封疆禾稼濃 清吟孤坐思重重 新詩幾獻蓬萊客 遠夢仍歸菡萏峯 野果一枝堪薦茗 落霞數片欲燒松 如何深得冥搜癖 月磬聲聲歸去慵

無爲政化更何爲 到即生人嫗煦肥 必似漢高三傑去 且將劉寵一錢歸 玉階香惹麒麟步 銀漢風驅鸑鷟飛 爲報蒸民莫惆悵 陶鈞及爾更光輝

祖筵四面煙花合 江館深冬歸思長 火斾畫旗風燄燄 橘洲漁舍浪茫茫 聽歌幾入紅蘭榭 坐隱頻升白玉堂 今數不如沙磧雁 天邊一一得隨陽

一自雙旌下釣臺 望風吟苦凍雲開 即歸紫闥天非遠 猶憶烏龍首獨回 高節似僧僧共坐 暮潮如雪雪中來 應知新定蒼生淚 灑向東風祝上台

雪浪皚皚萬古情 岸邊臺占子陵名 一時大器天將與 數尺漁竿誰不擎 危榭高碑鐫籀字 滄洲老鶴識先生 游人到此慵歸去 庭樹孤猿有好聲

堪笑青州學坐禪 不供父母不耕田 口中雖道無諸相 心裏元來有外緣 行者趁教門裏臥 尼師留在脚頭眠 高標不使觀音救 徒說三千與大千

棲息應難近小池 性靈閒雅衆禽希 蒲洲日暖依花立 漁浦烟深貼浪飛 遺羽參差沾水沫 餘蹤稠疊印苔衣 晚來林徑微風起 何處相呼著對歸

路迴千曲繞芝田 羽客相擕訪謫仙 石竇嵌空惟有跡 靈龕隱軫莫知年 來居洞裏長無死 不出人間自有天 更欲不眠吟至曉 恐驚龍動起愁烟

高樹猿啼亂水聲 尋幽不覺洞中行 驪龍宿處雲常暗 羽客歸時路自明 別後已迷舟竈火 迴來猶認玉童名 從今已去朝金闕 便隔人間五百生

豢術緣何竟醢龍 因遷僻壤隔雲封 山迷故國芙蓉秀 水瀉沙河玳瑁封 離黍何須發浩歎 荒城久矣屬空墉 獨憐遼鶴歸何處 漫向深芊聽曉鐘

斜風細雨趲春歸 何不從容奈妾時 未辦三盃相別酒 先吟一首送行詩 再三留得鶬鶊晚 千萬休教杜宇知 縱若苦留留不住 明年早早到南枝

南岷勝槩壓諸方 東壁奇峯出洞陽 丈五月輪纔晃曜 大千世界便輝光 扶開華嶽烟雲渺 顯得蓬萊日月長 世道廢興原有數 浮沉聚散亦何傷

賣墨遨遊到朗州 無端太守問因由 家居北斗星辰下 劍掛南山月角頭 朝覲玉皇登寶殿 暮隨王母宴瓊樓 知君相見不相識 回首白雲歸去休

古木叢林號白雲 高巖更去謁觀音 路登青嶂上頭上 寺隱白雲深處深 法鼓震開天地眼 飛輪推出聖凡心 時人到此如中悟 何必南巖海上尋

莫道山中泉石好 莫畏人間行路難 蜀郡鑪家何必鬧 宜城酒店舊來寬 盃至定知懸怪晚 飲盡祇應速唱看 但使百年相續醉 何愁萬里客衣單

異方新歲自然悲 三友那堪更別離 虜酒未傾心已醉 愁容相顧懶題詩 三邊罷戰猶長策 二國通和藉六奇 佇聽鶯遷當此日 歸鴻莫使尺書遲

清靜無爲無識塵 不捨內身妙法身 祇爲衆生有漏習 權止草菴轉法輪 法輪常轉而人見 優曇時時一出現 無相真空妙法身 歷劫恆沙不遷變

莫求佛兮莫求人 但自心裏莫貪瞋 貪瞋癡病前頓盡 便是如來的的親 內無垢兮外無塵 中間豁達無關津 神無障礙居三界 恰是琉璃處日輪

素履衡門秉直忠 挂冠金闕回江東 戢羽應知非健翮 守雌或可謂知雄 午夜鳴琴餐玄露 深山弄月友赤松 多感君侯歡導引 臨流遣興醉碧筒

珍重佳人贈好音 綵牋芳翰兩情深 薄於蟬翼難供恨 密似蠅頭未寫心 疑是落花迷碧洞 只思輕雨灑幽襟 百回消息千回夢 裁作長謠寄綠琴

巖下白雲常作伴 峰前碧障以爲隣 免干世上名與利 永別人間愛與憎 祖意直教言下曉 玄微須透句中真 合門親戚要相見 直待當來證果因

天然貴胤本非功 德合乾坤育勢隆 始末一期無雜種 分宮六宅不他宗 上和下睦陰陽順 共氣連枝器量同 欲識誕生王子父 鶴騰霄漢出銀籠

春山到處喜相從 又是天門十六峰 翠壁深深回鸛鶴 青峰矗矗隱芙蓉 乍疑日出同吳觀 祇少金泥擬漢封 願借仙人杖九節 臨風直欲舞雙龍

百尺丹臺倚翠華 洞門迢遞隔煙霞 雨中白鹿眠芳草 松下青牛臥落花 幽谷月明浮紫氣 瑤池水暖伏丹沙 拋書亦欲尋真去 安得相從一飯麻

乾坤感合始成形 造化元居北戶生 日月循環魂魄滿 陰陽交媾龍虎成 分明本自從金長 誰悟偏能與水幷 無限徧於塵世裏 時人日用不知名

早向忙中認取閑 休將心力役機關 花依時節重開得 水向東流定不還 春色潛偷青鬢髮 風光暗換少年顏 須知世事堪悲歎 盡在莊周一夢間

卓錫棲雲老道翁 結茅甃塔萬山中 石爐晝夜香騰霧 琪樹春秋翠插空 菜長給孤園值雨 藤擺羅漢谷生風 禪聞寂寞無人到 塵世喧囂總不同

存詩勾引未能休 閑即因吟到御溝 故園別來杉檜老 舊山禪處水雲秋 寒聲漸細鐘搖寺 夜色無窮月滿樓 攀羨此情高且逸 平生辛苦未能醻

登臨蹔隔路歧塵 吟想興亡恨益新 畫角聲中朝暮浪 青山影裏古今人 霜摧玉樹花無主 風暖金陵草自春 賴有謝家餘景在 常叫詞客爽精神

自識君來幾度別 此回相別恨重重 干戈到處方多事 詩酒何時得再逢 遠樹參差江畔路 寒雲零落馬前峰 行行遇景傳新作 莫學嵇康盡放慵

孤蓬再此接恩輝 吟對秋風悵有違 門柳己凋新歲葉 旅人猶着去年衣 路迷霄漢愁中老 家隔煙波夢裏歸 自歎身如春社燕 畫樑高處又來飛

萬壑松蘿拂紫煙 丹臺秘邃集神仙 乾坤結秀真靈嶽 日月飛根照洞天 塵世暗移知幾代 蟠桃初熟未經年 時人莫測幽微事 五色雲封種王田

清虛小有洞中天 銀座金腰玉頂堅 芝草秀從龍漢劫 丹砂結自赤明年 洗參井紀燕蘿子 聚虎平川白水仙 寄語避秦溝裏客 茅齋先蓋兩三椽

衝過浮雲數千重 經霄始到最高峰 日出近觀滄海水 齋時遙聽梵天鐘 千年松樹巢仙鶴 五个盆池隱毒龍 下方乞食上方去 塵俗難尋道者蹤

披毛戴角入鄽來 優鉢羅花火裏開 煩惱海中爲雨露 無明山上作雲雷 鑊湯爐炭吹教滅 劍樹刀山喝使摧 金鎖玄關留不住 行於異類且輪回

十五年前還到此 池深苔蘚樹垂藤 重遊數處心傷日 不見舊時頭白僧 花有露含長夜月 殿無風動徹明燈 堪驚此去老又老 未有更來能不能

向隅書劍坐銷魂 心計艱難有淚痕 三月不尋花下路 一春常閉雨中門 閑時易得開書帙 貧手難求傍酒樽 三十無成今四十 翊周安漢意空存

黃鳥垂楊一兩聲 流年流去不勝情 已傷野徑鎖春色 空睡山窻愁月明 金山真堪沽酒散 山河到了爲誰爭 古人盡入平蕪去 虛對馮唐誇後生

此事從來已絕疑 安然樂道合希夷 依山偶得還源旨 拂石閑題出格詩 水待凍開成細溜 薪從霜後拾枯枝 因茲永斷攀緣意 誓與青松作老期

古樹交盤簇徑深 闃無人到爲難尋 祇知算計千般事 誰解消停一點心 凍鎖瀑聲中夜斷 雲吞嶽影半天沈 寒燈欲絕禪初起 透牖疎風觸短襟

貪生養命事皆同 獨坐閑居意頗慵 入夏驅馳巢樹鵲 經春勞役探花蜂 石爐香盡寒灰薄 鐵磬聲微古綉濃 寂寂虛懷無一念 任從蒼蘚沒行踪

心地須教合死灰 藏機泯迹絕梯媒 芳蘭祇爲因香折 良木多從被直摧 寒逼花枝紅未吐 日融水面綠全開 支頤獨坐經窗下 一片雲閒入戶來

達來何處更追尋 放曠誰論古與今 風帶泉聲流谷口 雲和山影落潭心 資身自有衣中寶 濟世誰藏室內金 策杖偶來林下坐 鳥聲相和唱圓音

事多興廢莫持論 唯有禪宗理可尊 似訥始平分別路 如愚方塞是非門 刳腸祇爲生靈智 剖舌多因強語言 爭似息機高臥客 年來年去道長存

碧嶠經年常寂寂 更無閒事可相於 超倫每效高僧行 得力難忘古佛書 落葉亂渠凭水蕩 浮雲翳月倩風除 方知懶與真空合 一衲閑披憇舊廬

幽齋獨坐絕參詳 兀爾何如驟世忙 拯濟終憑宏願力 安閒須得守愚方 柴門半掩花空落 苔徑虛踪草自荒 最好靜中無一事 翛然唯得道芽長

言行相應宜此地 空談大隱也無端 昇沈歧路非他得 生熟根機且自看 瞋火微煙還漸息 貪泉餘潤亦消乾 平生正直須甘取 虛幻門中莫自瞞

怡和心境了然同 大道無私處處通 舉世豈懷身後慮 誰人暫省事前空 門開巖石千山月 簾捲溪樓一檻風 羸體健來知藥力 緣心寂後覺神功

塵網休重織是非 冥心何不合玄微 莊周夢裏多迷旨 惠子漁中少見機 拶路古松和凍折 盤空枯葉帶霜飛 一言可達知音者 還得從吾此路歸

抱朴澄神蘊道光 石爐閒爇六時香 曳空橫野雲和靜 逗石穿崖水自忙 晚圃雨來葵葉嫩 晴坡燒後蕨苗長 一心包盡乾坤內 莫把閒文更度量

松蘿閑鎖一身孤 履道安禪是密謨 借問野雲誰斷續 思量春草自榮枯 多見異獸心堪伏 來慣幽禽不用呼 萬物盡從成熟得 莫教容易喪工夫

平生初志已酬之 懷抱怡然寂有歸 古帙懶開緣得意 幽房長閉爲忘機 數行鳥陣連雲沒 一帶泉聲隔嶺微 道合古今渾總是 何須更慮昔年非

青山一坐萬緣休 努力應須與古儔 散誕襟懷因絕趣 消疎活計爲無求 花明小砌和春月 松暗前軒帶雨秋 景像自開還自合 怡然何必更忘憂

忙處須閑淡處濃 世情疎後道情通 了然得旨青冥外 兀爾虛心罔象中 泉細石根飛不盡 雲濛山脚出無窮 樵夫釣客雖閑散 未必真棲與我同

危嶺如登百尺樓 千般異景望中收 浮生但向忙時過 萬事須從靜處休 道直豈教容鬼怪 理平唯只使魔愁 空門莫說無知己 滿目松蘿是我儔

巨浸層巒本自平 只緣人世強分明 五侯門外悲歡意 長樂坡頭去住情 學道不如忘有念 修身爭是了無生 三祗功業猶難及 誰信塵勞直下明

投足煙巒養病軀 馳求終是用工夫 千般有作皆從智 萬種無依自合愚 意地已拋塵事業 心田唯種稻根株 非時免見干人世 野食山袍自有謨

何如深谷一遺人 宴坐經行不累身 廢宅可嗟頻換主 凋叢愁見幾回春 尖尖石笑煙籠碧 點點苔錢雨洗新 堪笑古人非我意 居山多是避強秦

有山有水更何憂 知足能令萬事休 大道不從心外得 浮榮須向世間求 冲開煙縷飛黃鳥 點破潭心漾白鷗 好景盡歸余掌握 豈勞艱險訪瀛洲

萬事從來祇自招 安危由己路非遙 笙歌韻裏花先落 松檜枝間雲未消 數下磬聲孤月夜 一爐香翥白雲朝 誰人會我高棲意 門掩空庭思寂寥

萬象從來一徑通 但緣分別便西東 遺簪祇爲情難盡 泣路方知意無窮 偃仰不拋青嶂裏 往來多在白雲中 平生分野應難比 澗飲林棲得古風

遁逸從來格自高 莫將泰山比秋毫 冷煙寒月真吾侶 瘦竹蒼松是我曹 霜樹葉疎幽徑出 雲泉聲急曉風高 唯當話道閑吟外 時得功夫補毳袍

任運騰騰無所依 閑游長坐性怡怡 疎林不遣閑人到 密意多應夜月知 驟雨過時苔路滑 撥雲行處石橋危 塵沙劫盡清風在 何假虛名上古碑

抱拙藏鋒過暮年 高名何必指前賢 祇於心上標空界 誰說壺中別有天 鬱密遠林停宿霧 蕭騷疎竹掃寒煙 從茲不更移瓶錫 身外無餘意了然

息業怡神道最孤 藏名匿跡合良圖 冥心難使龍神見 出語須教海岳枯 雲駐庵前疑有意 鳥鳴庭際似相呼 資持隨分安排了 最急應須與道俱

松陰疎冷罩寒門 靜見吾宗已絕倫 驅得萬途歸理窟 更無一事出心源 煙雲忽閉岩前洞 鷄犬時聞林下村 放曠本來無別意 免教停海起波痕

閑思塵世大悠哉 進趣門中盡可該 拋却工夫平世路 枉勞心力構仙臺 隘空雲水千重合 匝野煙霞一徑開 幸有圓成平坦處 辛勤誰解望山來

千途盡向空源出 萬景終歸一路通 忽爾有心成大患 坦然無事却全功 春開小岫調新綠 水漾漂霞蘸晚紅 莫道境緣能幻惑 達來何處不消融

身心閑後思怡然 緬想難忘契道言 千種却教歸淡薄 萬般須是到根源 疎疎雨趁歸巢鳥 密密煙藏抱子猿 禪罷吟來無一事 遠山驅景入茅軒

萬境閑來情淡淡 羣囂息後思微微 當時白業無門入 今日玄關有路歸 熟果不搖翻自落 生禽誰喚却驚飛 到頭何用空忙得 任運應須待對機

擕筇閑步望山行 竟日逍遙任野情 上嶺梯登危石側 渡溪橋踏古槎橫 綠羅水皺巖根急 紅錦霞舒海面明 一軸咏懷高尚意 援毫因事偶吟成

豪貴從他縱勝游 多歡終是復多愁 茅茨舍宇偏安穩 糞掃衣裳最自由 數片雲飛書案上 一條泉路臥床頭 分明自有安身處 爭奈人間不肯休

高才宏略氣凌雲 世上浮名夢裏身 蘇氏謾稱降六國 韓公休說捲三秦 當朝雖立千年事 古廟唯存一聚塵 畢竟思量渾大錯 何如林下養天真

高懷怡淡景相和 才到塵途事便多 碧嶂好期長定計 朱門唯見暫時過 雄雄負氣爭權路 岌岌新墳占野坡 成敗分明剛不悟 未知凡俗意如何

得理元來行自成 萬般情斷一心冥 樵人不到緣山僻 游客難逢爲嶽靈 食蘖苦心何日就 看花醉眼幾時醒 索然身外無餘物 雲滿前山水滿瓶

豈是疎慵僻愛山 且圖餘事不相關 休誇鳳詔千年貴 難敵禪扉半日閒 透水戲魚隨浪沒 投巢孤鶴帶雲還 自然得到無心地 寂寂虛堂一景閒

林下安身別有方 營營何太路歧忙 侯門夢過光陰促 禪室玄棲氣味長 引水灌花春日媚 移林夾道暑天涼 銜恩略報元功處 一炷晨風散後香

萬般惟道最堪依 一瞬榮枯萬古悲 強笑低顏何忽忽 忘機絕慮自怡怡 潛龍終要投深浦 巢鳥應須占健枝 名利門中難立足 隱藏雲水更何之

退迹何人繼昔賢 凡途終是事謀先 只知兢逐浮雲富 誰解驚嗟逝水年 寒影半疎霜後樹 秋聲萬點雨中禪 千般不更經營得 一榻無餘任自然

野景陶情皆得意 凡夫舉目盡堪愁 秦川幾度埋番骨 棘路還曾聳玉樓 幻體不知波上沫 狂心須認鏡中頭 浮生役役貪榮者 求到真空卒未休

一生占斷白雲鄉 適意孤高志自強 報曉音聲棲鳥語 漏春消息早梅香 吟經徐傍芙蕖岸 得偈閑書薜荔墻 大道最親無達者 苦擕瓶錫叩禪堂

養性攄情不記年 免尋雲水更參禪 有心用處還應錯 無意看時却宛然 析法尚嫌灰斷果 燒丹堪愍地行仙 欲知此理誰人會 水自朝東月自圓

世途從此免相關 萬慮潛消野思閑 庵樹逼春花自吐 巖巢欲暮鳥空還 門前霧閉疑無路 檻外雲開忽有山 宴坐石巖樵徑絕 姓名應不到人間

獨行獨坐任天然 幽隱難逢世網牽 一志直教齊大道 萬般總是涉因緣 水磨澗石平如鏡 春引巖藤直似弦 虛幻已知休更續 蹄輪應不到山前

散誕疎狂得自然 免教拘迫事相牽 潛龍不離滔滔水 孤鶴唯宜遠遠天 透室寒光松檻月 逼人凉氣石渠泉 非吾獨了西來意 竹祖桐孫盡入玄

綠柳堤邊春色多 數樹重重裊翠蘿 紅白花枝爭鬬發 晴陰天氣半相和 中山謾醉千壺酒 易水徒悲一曲歌 塵世無憑唯道外 榮枯瞬息盡消磨

清平大業行皆奢 豈獨堯時聽所加 豐儉由人天不遠 安危在智道非賒 關津防害反爲害 法令除邪却長邪 爭似無言敷密化 既能成國又成家

焦翼枯鱗成底事 分明可驗莫愁哉 君恩只可量功受 世利應須任運來 豈信敗從成處得 誰知榮是辱邊媒 但看越分誅求者 唯向身邊積禍胎

棲真境界太玄鄉 靜見吾宗不可量 好句只凭詩斷送 閑緣唯遣道消亡 雨絲雲織輕條密 煙素風抽細縷長 竟日虛懷無一事 金瓶秋水石爐香

得喪從來事甚均 任緣徒用苦勞神 野蔬隨分堪充口 石室依稀可庇身 碧海幾時無去棹 紅衢何日息征輪 若教求道如求利 舉世渾成無事人

幽棲帶郭半山峰 密意虛懷莫可同 事到定中消息靜 景於吟處煉磨空 玲瓏色淡松根月 敲磕聲清竹罅風 獨坐獨行誰會我 羣星朝北水朝東

下雪竇遊上雪竇 過雲峰後望雲峰 如趨仙府經三島 似入天門徹九重 無日不飛丹頂鶴 有時忽起隱潭龍 祇因奉詔西歸去 此境何由得再逢

仙源佛窟有天台 今古嘉名遍九垓 石磴嵌空神匠出 瀑泉雄壯雨聲來 景強偏感高僧住 地勝能令遠思開 一等翹誠依此處 自然靈貺作梯媒

智泉福海莫能逾 親自王恩運睿謨 感現盡冥心境界 資持全固道根株 石梁低翥紅鸚鵡 煙嶺高翔碧鷓鴣 勝妙重復惟禱祝 永資軍庶息災虞

凌晨迎請倍精誠 親散鮮花異處清 羅漢攀枝呈梵相 巖僧倚樹現真形 神幡雙出紅霞動 寶塔全開白氣生 都爲王心標意切 滿空盈月瑞分明

幡花寶蓋滿清川 祈禱迎來聖半千 莫道聖緣無影響 須知嘉會有因緣 空中長似聞天樂 巖畔嘗疑有地仙 何必更尋兜率去 重復靈應事昭然

無端遣問墨池邊 染得身衣黑似煙 却去上流清處洗 身心用盡亦如然 令教脫却重披素 不免依前著淨緣 染淨二途俱不了 到頭須得自心玄

自從知如覺無明 一衲隨緣祇麽行 被人駡辱無心諍 見說無爲上擬爭 祇合守愚居暗室 又緣緇素要分明 爲報往來參學者 得師無意始無生

微微細雨下多時 百卉抽枝長不知 正化叵興民自贍 叵興民贍亦如斯 天觀萬物如芻狗 有覆無心更望伊 不因無事在林在 爭覺王侯有此資

此星何事下穹蒼 獨爲僧居化渺茫 樓閣兩回青嶂冷 軒窗風度白蘋香 經秋遠鴈橫高漢 䫿風寒濤響夜堂 盡日憑欄聊寫望 頓疑身忽在瀟湘

文星一夜動天關 此日真仙降世間 千里光華蟾影滿 九臯空闊鶴情閑 臨戎暫許分憂寄 入相看隨急詔還 自愧嘉辰無異禮 祇將吟咏祝崇山

梵林岑寂妙圓通 靈籟無聲起遠鐘 青鳥夢回天際白 赤鳥翅展海頭紅 晨光燦燦流殘月 曙色蒼蒼散曉風 自古洗甚須淨地 何須假榻坐禪空

古詩歌訣盡分明 只是迷人強穿鑿 至道猶來不甚煩 妄將砂汞相交錯 未知赤血與青腰 終日只向鉛中作 鉛中有物豈易修 失之一氣無斷齶

丹田水結黃芽起 百日養來伏火矣 陰居陽鼎是金丹 十月養之堪服餌 服餌由來駐顏色 容鬢不衰定心力 賣丹賣藥住人間 壽命千年人不識

西方白帝居武都 裏有雞冠衆所須 華池固濟經七日 姹女因媒尋得夫 看鑪切候四時炁 冷暖寒溫心不寐 供養仙人禮度周 一點黃金應滿地

汞結本在丹田中 次居陽鼎炁相通 和合三朝方始住 還知大藥在鉛中 先入陰鑪成大白 後居陽鼎變金丹 世人若達其中理 水銀被制不爲難

朱砂水銀入鉛池 收得黃芽人不知 本是仙人留口訣 有緣而遇還要師 師須分明傳口訣 世上喧喧少言說 七十年中付一人 分明還須有仙骨

古仙取得赤銅精 一兩水銀一兩精 碙砂半兩漿水煎 從朝至暮體能堅 入銅入鐵鑄鏡力 鬼神怕懼不能言 若得至人留口訣 事須保愛始長年

千徑嵐光濕不開 洞中樓閣鎖瓊瑰 羅山萬仞雲中起 浮島一峰天外來 五嶽神仙多往復 九霄鸞鶴自徘徊 葛洪舊隱丹爐畔 掩映麻姑錦繍臺

乾坤感應始爲形 造化元因北戶成 日月周旋魂魄合 陰陽交媾結爲精 分明一氣從金長 認取黃芽自水生 無限虛於塵世裏 時人日用不知名

世上忙忙沒了程 百年如夢瞥然榮 不知道有雲衢客 剛自爭超塵裏名 若欲留年從太一 須吞靈藥便長生 純燒無地陰陽髓 煉取乾坤日月精

渭水自縈秦塞曲 黃山舊遶漢宮斜 鑾輿迥出千門柳 閣道廻看上苑花 雲裏帝城雙鳳闕 雨中春樹萬人家 爲乘陽氣行時令 不是宸遊玩物華

欲笑周文歌宴鎬 遙輕漢武樂橫汾 豈知玉殿生三秀 詎有銅池出五雲 陌上堯樽傾北斗 樓前舜樂動南薰 共歡天意同人意 萬歲千秋奉聖君

帝子遠辭丹鳳闕 天書遙借翠微宮 隔窗雲霧生衣上 卷幔山泉入鏡中 林下水聲喧語笑 巖間樹色隱房櫳 仙家未必能勝此 何事吹笙向碧空

絳幘雞人送曉籌 尚衣方進翠雲裘 九天閶闔開宮殿 萬國衣冠拜冕旒 日色纔臨仙掌動 香煙欲傍衮龍浮 朝罷須裁五色詔 佩聲歸向鳳池頭

漢主離宮接露臺 秦川一半夕陽開 青山盡是朱旗繞 碧澗翻從玉殿來 新豐樹裏行人度 小苑城邊獵騎廻 聞道甘泉能獻賦 懸知獨有子雲才

名儒待詔滿公車 才子爲郎典石渠 蓮花法藏心懸悟 貝葉經文手自書 楚詞共許勝楊馬 梵字何人辨魯魚 故舊相望在三事 願君莫厭承明廬

何幸含香奉至尊 多慙未報主人恩 草木盡能酬雨露 榮枯安敢問乾坤 仙郎有意憐同舍 丞相無私斷埽門 揚子解嘲徒自遣 馮唐已老復何論

洞門高閣靄餘輝 桃李陰陰柳絮飛 禁裏疎鐘官舍晚 省中啼鳥吏人稀 晨搖玉佩趨金殿 夕奉天書拜瑣闈 強欲從君無那老 將因臥病解朝衣

居延城外獵天驕 白草連山野火燒 暮雲空磧時驅馬 秋日平原好射鵰 護羗校尉朝乘障 破虜將軍夜渡遼 玉靶角弓珠勒馬 漢家將賜霍嫖姚

忽蒙漢詔還冠冕 始覺殷王解網羅 日比皇明猶自暗 天齊聖壽未云多 花迎喜氣皆知笑 鳥識歡心亦解歌 聞道百城新佩印 還來雙闕共鳴珂

仙官欲往九龍潭 旄節朱幡倚石龕 山壓天中半天上 洞穿江底出江南 瀑布杉松常帶雨 夕陽蒼翠忽成嵐 借問迎來雙白鶴 已曾衡嶽送蘇耽

明到衡山與洞庭 若爲秋月聽猿聲 愁看北渚三湘遠 惡說南風五兩輕 青草瘴時過夏口 白頭浪裏出湓城 長沙不久留才子 賈誼何須弔屈平

無着天親弟與兄 嵩丘蘭若一峰晴 食隨鳴磬巢烏下 行踏空林落葉聲 迸水定侵香案濕 雨花應共石牀平 深洞長松何所有 儼然天竺古先生

桃源一向絕風塵 柳市南頭訪隱淪 到門不敢題凡鳥 看竹何須問主人 城上青山如屋裏 東家流水入西鄰 閉戶著書多歲月 種松皆老作龍鱗

酌酒與君君自寬 人情翻覆似波瀾 白首相知猶按劒 朱門先達笑彈冠 草色全經細雨濕 花枝欲動春風寒 世事浮雲何足問 不如高臥且加餐

不到東山向一年 歸來纔及種春田 雨中草色綠堪染 水上桃花紅欲然 優婁比丘經論學 傴僂丈人鄉里賢 披衣倒屣且相見 相歡語笑衡門前

無才不敢累明時 思向東谿守故籬 豈厭尚平婚嫁早 却嫌陶令去官遲 草間蛩響臨秋急 山裏蟬聲薄暮悲 寂寞柴門人不到 空林獨與白雲期

積雨空林煙火遲 蒸藜炊黍餉東菑 漠漠水田飛白鷺 陰陰夏木囀黃鸝 山中習靜觀朝槿 松下清齋折露葵 野老與人爭席罷 海鷗何事更相疑

上蘭門外草萋萋 未央宮中花裏栖 亦有相隨過御苑 不知若箇向金堤 入春解作千般語 拂曙能先百鳥啼 萬戶千門應覺曉 建章何必聽鳴雞

恨不逢君出荷簑 青松白屋更無他 陶令五男曾不有 蔣生三徑枉相過 芙蓉曲沼春流滿 薜荔成帷晚靄多 聞說桃源好迷客 不如高臥眄庭柯

未央朝謁正逶迤 天上櫻桃錫此時 朱實初傳九華殿 繁花舊雜萬年枝 未勝晏子江南橘 莫比潘家大谷梨 聞道令人好顏色 神農本草自應知

蓮花梵字本從天 華省仙郎早悟禪 三點成伊猶有想 一觀如幻自忘筌 爲文已變當時體 入用還推間氣賢 應同羅漢無名欲 故作馮唐老歲年

高山代郡東接燕 鴈門胡人家近邊 解放胡鷹逐塞鳥 能將代馬獵秋田 山頭野火寒多燒 雨裏孤峰濕作煙 聞道遼西無鬬戰 時時醉向酒家眠

長安城中月如練 家家此夜持針線 仙裙玉佩空自知 天上人間不相見 長信深陰夜轉幽 瑤堦金閣數螢流 班姬此夕愁無限 河漢三更看斗牛

昔人已乘白雲去 此地空餘黃鶴樓 黃鶴一去不復返 白雲千載空悠悠 晴川歷歷漢陽樹 春草萋萋鸚鵡洲 日暮鄉關何處是 煙波江上使人愁

岧嶤太華俯咸京 天外三峰削不成 武帝祠前雲欲散 仙人掌上雨初晴 河山北枕秦關險 驛樹西連漢畤平 借問路傍名利客 無如此處學長生

燕臺一望客心驚 簫鼓喧喧漢將營 萬里寒光生積雪 三邊曙色動危旌 沙場烽火連胡月 海畔雲山擁薊城 少小雖非投筆吏 論功還欲請長纓

並抽新笋色漸綠 迥出空林雙碧玉 春風解籜雨潤根 一枝半葉清露痕 爲君當面拂雲日 孤生四遠何足論 再三抱此悵爲別 嵩洛故人與之說

愛君雙檉一樹奇 千葉齊生萬葉垂 長頭拂石帶烟雨 獨立空山人莫知 攢青蓄翠陰滿屋 紫穗紅英曾斷目 洛陽墨客遊雲間 若到麻源第三谷

種橙夾階生得地 細葉隔簾見雙翠 抽條向長未及肩 泉水遶根日三四 青青何必楚人家 帶雨凝烟新著花 永願香爐灑甘露 夕陽時映東枝斜

流澌臘月下河陽 草色新年發建章 秦地立春傳太史 漢宮題柱憶仙郎 歸鴻欲度千門雪 侍女新添五夜香 早晚薦雄文似者 故人今已賦長楊

新加大邑綬仍黃 近與單車去洛陽 顧眄一過丞相府 風流三接令公香 南川稉稻花侵縣 西嶺雲霞色滿堂 共道進賢蒙上賞 看君幾歲作臺郎

朝聞遊子唱離歌 昨夜微霜初渡河 鴻鴈不堪愁裏聽 雲山況是客中過 關城樹色催寒近 御苑砧聲向晚多 莫見長安行樂處 空令歲月易蹉跎

知君官屬大司農 詔幸驪山職事雄 歲發金錢供御府 晝看仙液注離宮 千巖曙雪旌門上 十月寒花輦路中 不覩聲明與文物 自傷流滯去關東

花宮仙梵遠微微 月隱高城鐘漏稀 夜動霜林驚落葉 曉聞天籟發清機 蕭條已入寒空靜 颯沓仍隨秋雨飛 始覺浮生無住著 頓令心地欲皈依

遠公遯跡廬山岑 開士幽居祇樹林 片石孤峯窺色相 清池皓月照禪心 指揮如意天花落 坐臥閑房春草深 此外俗塵都不染 惟餘玄度得相尋

物在人亡無見期 閑庭繫馬不勝悲 窓前綠竹生空地 門外青山如舊時 悵望秋天鳴墜葉 巑岏枯柳宿寒鴟 憶君淚落東流水 歲歲花開知爲誰

不敢要君徵亦起 致君全得似唐虞 讜言昨歎離天聽 新象今聞入縣圖 琴鎖壞窗風自響 鶴歸喬木隱難呼 學書弟子何人在 點檢猶存諫草無

新豐主人新酒熟 舊客還歸舊堂宿 滿酌香含北砌花 盈尊色泛南軒竹 雲散天高秋月明 東家少女解秦箏 醉來忘却巴陵道 夢中疑是洛陽城

桑柘悠悠水蘸堤 晚風晴景不妨犂 高機猶織臥蠶子 下坂飢逢餉饁妻 杏色滿林羊酪熟 麥涼浮壠雉媒低 生時樂死皆由命 事在皇天志不迷

祝融之峯紫雲銜 翠如何其雪嶄嵓 邑西有路緣石壁 我欲從之臥穹嵌 魚有心兮脫網罟 江無人兮鳴楓杉 王君飛舄仍未去 蘇耽宅中意遙緘

青山遠近帶皇州 霽景重陽上北樓 雨歇亭臯仙菊潤 霜飛天苑御梨秋 茱萸插鬢花宜壽 翡翠橫釵舞作愁 謾說陶潛籬下醉 何曾得見此風流

江上巍巍萬歲樓 不知經歷幾千秋 年年喜見山長在 日日悲看水獨流 猿狖何曾離暮嶺 鸕鶿空自泛寒洲 誰堪登望雲烟裏 向晚茫茫發旅愁

井底玉冰洞地明 琥珀轆轤青絲索 仙人騎鳳披彩霞 挽上銀瓶照天閣 黃金作身雙飛龍 口銜明月噴芙蓉 一時渡海望不見 曉上青樓十二重

轆轤井上雙梧桐 飛鳥銜花日將沒 深閨女兒莫愁年 玉指泠泠怨金碧 石榴裙裾蛺蝶飛 見人不語顰蛾眉 青絲素絲紅綠絲 織成錦衾當爲誰

西施謾道浣春紗 碧玉今時鬬麗華 眉黛奪將萱草色 紅裙妬殺石榴花 新歌一曲令人豔 醉舞雙眸斂鬢斜 誰道五絲能續命 却令今日死君家

金絡青驄白玉鞍 長鞭紫陌野遊盤 朝驅東道塵恆滅 暮到河源日未闌 汗血每隨邊地苦 蹄傷不憚隴陰寒 君能一飲長城窟 爲報天山行路難

謫居爲別倍傷情 何事從戎獨遠行 千里按圖收故地 三軍罷戰及春耕 江天渺渺鴻初去 漳水悠悠草欲生 莫學仲連逃海上 田單空愧取聊城

送君巵酒不成歡 幼女辭家事伯鸞 桃葉宜人誠可詠 柳花如雪若爲看 心憐稚齒鳴環去 身愧衰顏對玉難 惆悵暮帆何處落 青山無限水漫漫

長安此去欲何依 先達誰當薦陸機 日下鳳翔雙闕迥 雪中人去二陵稀 舟從故里難移棹 家住寒塘獨掩扉 臨水自傷流落久 贈君空有淚霑衣

宜陽出守新恩至 京口因家始願違 五柳閉門高士去 三苗按節遠人歸 月明江路聞猨斷 花暗山城見吏稀 惟有郡齋窗裏岫 朝朝空對謝玄暉

異鄉流落頻生子 幾許悲歡併在身 欲並老容羞白髮 每看兒戲憶青春 未知門戶誰堪主 且免琴書別與人 何幸暮年方有後 舉家相對却霑巾

青春衣繡共稱宜 白首垂絲恨不遺 江上幾回今夜月 鏡中無復少年時 生還北闕誰相引 老向南邦衆所悲 歲歲任他芳草綠 長沙未有定歸期

青陽振蟄初頒曆 白首銜冤欲問天 絳老更能經幾歲 賈生何事又三年 愁占蓍草終難決 病對椒花倍自憐 若道平分四時氣 南枝爲底發春偏

生涯豈料承優詔 世事空知學醉歌 江上月明胡鴈過 淮南木落楚山多 寄身且喜滄洲近 顧影無如白髮何 今日龍鍾人共棄 媿君猶遣慎風波

洞庭何處鴈南飛 江菼蒼蒼客去稀 帆帶夕陽千里沒 天連秋水一人歸 黃花裛露開沙岸 白鳥銜魚上釣磯 岐路相逢無可贈 老年空有淚霑衣

禪客無心杖錫還 沃洲深處草堂閑 身隨敝屨經殘雪 手綻寒衣入舊山 獨向青溪依樹下 空留白日在人間 那堪別後長相憶 雲木蒼蒼但閉關

若爲天畔獨歸秦 對水看山欲暮春 窮海別離無限路 隔河征戰幾歸人 長安萬里傳雙淚 建德千峰寄一身 想到郵亭愁駐馬 不堪西望見風塵

山城迢遰敞高樓 露冕吹鐃居上頭 春草連天隨北望 夕陽浮水共東流 江田漠漠全吳地 野樹蒼蒼故蔣州 王粲尚爲南郡客 別來何處更銷憂

縉雲詎比長沙遠 出牧猶承明主恩 城對寒山開畫戟 路飛秋葉轉朱轓 江潮淼淼連天望 旌斾悠悠上嶺翻 蕭索庭槐空閉閤 舊人誰到翟公門

歎逝翻悲有此身 禪房寂寞見流塵 多時行徑空秋草 幾日浮生哭故人 風竹自吟遙入磬 雨花隨淚共霑巾 殘經窗下依然在 憶得山中問許詢

柴門草舍絕風塵 空谷耕田學子真 泉咽恐勞經隴底 山深不覺有秦人 手栽松樹蒼蒼老 身臥桃園寂寂春 唯有胡麻當雞黍 白雲來往未嫌貧

故人留鏡無歸處 今日懷君試暫窺 歲久豈堪塵自入 夜長應待月相隨 空憐瓊樹曾臨匣 猶見菱花獨映池 所恨平生還不早 如今始挂隴頭枝

淮南搖落客心悲 溳水悠悠怨別離 早鴈初辭舊關塞 秋風先入古城池 腰章建隼皇恩賜 露冕臨人白髮垂 惆悵恨君先我去 漢陽耆老憶旌麾

建牙吹角不聞喧 三十登壇衆所尊 家散萬金酬士死 身留一劍答君恩 漁陽老將多迴席 魯國諸生半在門 白馬翩翩春草細 郊原西去獵平原

龍驤校獵邵陵東 野火初燒楚澤空 師事黃公千戰後 身騎白馬萬人中 笳隨晚吹吟邊草 箭沒寒雲落塞鴻 三十擁旄誰不羨 周郎少小立奇功

東遊久與故人違 西去荒涼舊路微 秋草不生三徑處 行人獨向五陵歸 離心日遠如流水 迴首川長共落暉 楚客豈勞傷此別 滄江欲暮自霑衣

十年多難與君同 幾處移家逐轉蓬 白首相逢征戰後 青春已過亂離中 行人杳杳看西月 歸馬蕭蕭向北風 漢水楚雲千萬里 天涯此別恨無窮

退身高臥楚城幽 獨掩閑門漢水頭 春草雨中行徑沒 暮山江上捲簾愁 幾人猶憶孫弘閣 百口同乘范蠡舟 早晚却還丞相印 十年空被白雲留

三年謫宦此棲遲 萬古惟留楚客悲 秋草獨尋人去後 寒林空見日斜時 漢文有道恩猶薄 湘水無情弔豈知 寂寂江山搖落處 憐君何事到天涯

長沙耆舊拜旌麾 喜見江潭積雪時 柳絮三冬先北地 梅花一夜徧南枝 初開窗閣寒光滿 欲掩軍城暮色遲 閭里何人不相慶 萬家同唱郢中詞

孤城上與白雲齊 萬古荒涼楚水西 官舍已空秋草綠 女牆猶在夜烏啼 平江渺渺來人遠 落日亭亭向客低 沙鳥不知陵谷變 朝飛暮去弋陽溪

竹房遙閉上方幽 苔徑蒼蒼訪昔遊 內史舊山空日暮 南朝古木向人秋 天香月色同僧室 葉落猨啼傍客舟 此去播遷明主意 白雲何事欲相留

青青草色滿江洲 萬里傷心水自流 越鳥豈知南國遠 江花獨向北人愁 生涯已逐滄浪去 冤氣初逢渙汗收 何事還邀遷客醉 春風日夜待歸舟

生涯心事已蹉跎 舊路依然此重過 近北始知黃葉落 向南空見白雲多 炎州日日人將老 寒渚年年水自波 華髮相逢俱若是 故園秋草復如何

却見同官喜復悲 此生何幸有歸期 空庭客至逢搖落 舊邑人稀經亂離 湘路來過迴鴈處 江城臥聽擣衣時 南方風土勞君問 賈誼長沙豈不知

種田東郭傍春陂 萬事無情把釣絲 綠竹放侵行徑裏 青山常對卷簾時 紛紛花落門空閉 寂寂鶯啼日更遲 從此別君千萬里 白雲流水憶佳期

蘭橈縵轉傍汀沙 應接雲峰到若耶 舊浦滿來移渡口 垂楊深處有人家 永和春色千年在 曲水鄉心萬里賒 君見漁船時借問 前洲幾路入烟花

憐君孤壠寄雙峰 埋骨窮泉復幾重 白露空霑九原草 青山猶閉數株松 圖書經亂知何在 妻子因貧失所從 惆悵東臯却歸去 人間無處更相逢

新年草色遠萋萋 久客將歸失路蹊 暮雨不知溳口處 春風只到穆陵西 孤城盡日空花落 三戶無人自鳥啼 君在江南相憶否 門前五柳幾枝低

千秋萬古葬平原 素業清風及子孫 旅櫬歸程傷道路 舉家行哭向田園 空山寂寂開新壠 喬木蒼蒼掩舊門 儒行公才竟何在 獨憐棠樹一枝存

落葉紛紛滿四鄰 蕭條環堵絕風塵 鄉看秋草歸無路 家對寒江病且貧 藜杖懶迎征騎客 菊花能醉去官人 憐君計畫誰知者 但見蓬蒿空沒身

翠屏瀑水知何在 鳥道猨啼過幾重 落日獨搖金策去 深山誰向石橋逢 定攀巖下叢生桂 欲買雲中若箇峰 憶想東林禪誦處 寂寥惟聽舊時鐘

長江極目帶楓林 匹馬孤雲不可尋 遷播共知臣道枉 猜讒却爲主恩深 轅門畫角三軍思 驛路青山萬里心 北闕九重誰許屈 獨看湘水淚霑襟

春風倚棹闔閭城 水國春寒陰復晴 細雨濕衣看不見 閑花落地聽無聲 日斜江上孤帆影 草綠湖南萬里情 東道若逢相識問 青袍今日誤儒生

長安路絕鳥飛通 萬里孤雲西復東 舊業已應成茂草 餘生只是任飄蓬 何辭向物開秦鏡 却使他人得楚弓 此去行持一竿竹 等閑將狎釣漁翁

誤因微祿滯南昌 幽繫圜扉晝夜長 黃鶴翅垂同燕雀 青松心在任風霜 斗間誰與看冤氣 盆下無由見太陽 賢達不能同感激 更於何處問蒼蒼

露冕新承明主恩 山城別是武陵源 花間五馬時行縣 山外千峰常在門 晴江洲渚帶春草 古寺杉松深暮猨 知到應真飛錫處 因君一想已忘言

傳聞闕下降絲綸 爲報關東滅虜塵 壯志已憐成白首 餘生猶待發青春 風霜何事偏傷物 天地無情亦愛人 持法不須張密網 恩波自解惜枯鱗

冬狩溫泉歲欲闌 宮城佳氣晚宜看 湯熏仗裏千旗暖 雪照山邊萬井寒 君門獻賦誰相達 客舍無錢輙自安 且喜禮闈秦鏡在 還將妍醜付春官

鑪峰絕頂楚雲銜 楚客東歸棲此巖 彭蠡湖邊香橘柚 潯陽郭外暗楓杉 青山不斷三湘道 飛鳥空隨萬里帆 常愛此中多勝事 新詩他日佇開緘

南客懷歸鄉夢頻 東門悵別柳條新 慇懃斗酒城陰暮 蕩漾孤舟楚水春 湘竹舊斑思帝子 江蘺初綠怨騷人 憐君此去未得意 陌上愁看淚滿巾

迢迢此恨杳無涯 楚澤嵩丘千里賒 岐路別時驚一葉 雲林歸處憶三花 秋天蒼翠寒飛鴈 古堞蕭條晚噪鵶 他日山中逢勝事 桃源洞裏幾人家

送君不復遠爲心 余亦扁舟湘水陰 路逐山光何處盡 春隨草色向南深 陳蕃待客應懸榻 宓賤之官獨抱琴 儻見主人論謫宦 爾來空有白頭吟

征西諸將一如君 報德誰能不顧勳 身逐塞鴻來萬里 手披荒草看孤墳 擒生絕漠經胡雪 懷舊長沙哭楚雲 歸去蕭條灞陵上 幾人看葬李將軍

東山訪道成開士 南渡隋陽作本師 了義惠心能善誘 吳風越俗罷淫祠 室中時見天人命 物外長懸海嶽期 多謝清言異玄度 懸河高論有誰持

江南風景復如何 聞道新亭更欲過 處處紉蘭春浦淥 萋萋籍草遠山多 壺觴須就陶彭澤 時俗猶傳晉永和 更待持橈徐轉去 微風落日水增波

詔書徵拜脫荷裳 身去東山閉草堂 閶闔九天通奏籍 華亭一鶴在朝行 滄洲離別風煙遠 青瑣幽深漏刻長 今日却迴垂釣處 海鷗相見已高翔

前朝舊業想遺塵 今日他鄉獨爾身 鄖地國除爲過客 杜陵家在有何人 蒼苔白露生三徑 古木寒蟬滿四鄰 西去茫茫問歸路 關河漸近淚盈巾

秋風落葉正堪悲 黃菊殘花欲待誰 水近偏逢寒氣早 山深常見日光遲 愁中卜命看周易 夢裏招魂讀楚詞 自笑不如湘浦鴈 飛來即是北歸時

半山溪雨帶斜暉 向水殘花映客衣 旅食嗟余當歲晚 能文似汝少年稀 新河柳色千株暗 故國雲帆萬里歸 離亂要知君到處 寄書須及鴈南飛

列郡專城分國憂 彤幨皂蓋古諸侯 仲華遇主年猶少 公瑾論功位已酬 草色青青迎建隼 蟬聲處處雜鳴騶 千里相思如可見 淮南木葉正驚秋

玉輦西巡久未還 春光猶入上陽間 萬木長承新雨露 千門空對舊河山 深花寂寂宮城閉 細草青青御路閑 獨見彩雲飛不盡 只應來去候龍顏

慘慘天寒獨掩扃 紛紛黃葉滿空庭 孤墳何處依山木 百口無家學水萍 籬花猶及重陽發 鄰笛那堪落日聽 書幌無人長不捲 秋來芳草自爲螢

淚盡江樓北望歸 田園已陷百重圍 平蕪萬里無人去 落日千山空鳥飛 孤舟漾漾寒潮小 極浦蒼蒼遠樹微 白鷗漁父徒相待 未掃欃槍嬾息機

晚節逢君趣道深 結茅栽樹近東林 吾師幾度曾摩頂 高士何年遂發心 北渚三更聞過鴈 西城萬里動寒砧 不見支公與玄度 相思擁膝坐長吟

江南相送隔煙波 況復新秋一鴈過 聞道全軍征北虜 又言詩將會南河 邊心冉冉鄉人絕 寒色青青戰馬多 共許陳琳工奏記 知君名行未蹉跎

高樓獨上思依依 極浦遙山合翠微 江客不堪頻北望 寒鴻何事又南飛 垂山古渡寒煙積 瓜步空洲遠樹稀 聞道王師猶轉戰 更能談笑解重圍

行盡清溪日已蹉 雲容山影兩嵯峨 樓前歸客怨秋夢 湖上美人疑夜歌 獨坐高高風勢急 平湖渺渺月明多 終期一艇載樵去 來往片帆愁白波

清明別後雨晴時 極浦空顰一望眉 湖畔春山煙點點 雲中遠樹墨離離 依微水戍聞鉦鼓 掩映沙村見酒旗 風煖草長愁自醉 行吟無處寄相思

漢文皇帝有高臺 此日登臨曙色開 三晉雲山皆北向 二陵風雨自東來 關門令尹誰能識 河上仙翁去不回 且欲近尋彭澤宰 陶然共醉菊花杯

一水悠悠百粵通 片帆無奈信秋風 幾層峽浪寒舂月 盡日江天雨打篷 漂泊漸搖青草外 鄉關誰念雪園東 未知今夜依何處 一點漁燈出葦叢

百越城池枕海圻 永嘉山水復相依 懸蘿弱篠垂清淺 宿雨朝暾和翠微 鳥訝山經傳不盡 花隨月令數仍稀 幸陪謝客題詩句 誰與王孫此地歸

平生志業在琴詩 頭上如今有二絲 漁父尚知谿谷暗 山妻不信出身遲 荆釵任意撩新鬢 明鏡從他別畫眉 今日便同行路客 相逢即是下山時

昔時風景登臨地 今日衣冠送別筵 醉坐自傾彭澤酒 思歸長望白雲天 洞庭一葉驚秋早 濩落空嗟滯江島 寄語朝廷當世人 何時重見長安道

山寺鐘鳴晝已昏 漁梁渡頭爭渡喧 人隨沙路向江村 余亦乘舟歸鹿門 鹿門月照開煙樹 忽到龐公棲隱處 巖扉松徑長寂寥 惟有幽人夜來去

秦城舊來稱窈窕 漢家更衣應不少 紅粉邀君在何處 青樓苦夜長難曉 長樂宮中鐘暗來 可憐歌舞慣相催 歡娛此事今寂寞 惟有年年陵樹哀

縣城南面漢江流 江漲開成南雍州 才子乘春來騁望 羣公暇日坐銷憂 樓臺晚映青山郭 羅綺晴驕綠水洲 向夕波搖明月動 更疑神女弄珠遊

萬歲樓頭望故鄉 獨令鄉思更茫茫 天寒雁度堪垂淚 日落猿啼欲斷腸 曲引古堤臨凍浦 斜分遠岸近枯楊 今朝偶見同袍友 却喜家書寄八行

五更鐘漏欲相催 四氣推遷往復回 帳裏殘燈纔去熖 爐中香氣盡成灰 漸看春逼芙蓉枕 頓覺寒銷竹葉杯 守歲家家應未臥 相思那得夢魂來

青樓曉日珠簾映 紅粉春妝寶鏡催 已厭交歡憐枕席 相將遊戲繞池臺 坐時衣帶縈纖草 行即裙裾掃落梅 更道明朝不當作 相期共鬬管絃來

若耶谿傍採蓮女 笑隔荷花共人語 日照新妝水底明 風飄香袂空中舉 岸上誰家遊冶郎 三三五五暎垂楊 紫騮嘶入落花去 見此踟躕空斷腸

金陵夜寂涼風發 獨上高樓望吳越 白雲暎水搖空城 白露垂珠滴秋月 月下沈吟久不歸 古來相接眼中稀 解道澄江淨如練 令人長憶謝玄暉

二龍爭戰決雌雄 赤壁樓船掃地空 烈火張天照雲海 周瑜於此破曹公 君去滄江望澄碧 鯨鯢唐突留餘跡 一一書來報故人 我欲因之壯心魄

一鶴東飛過滄海 放心散漫知何在 仙人浩歌望我來 應攀玉樹長相待 堯舜之事不足驚 自餘囂囂直可輕 巨鼇莫戴三山去 我欲蓬萊頂上行

將軍少年出武威 入掌銀臺護紫微 平明拂劒朝天去 薄暮垂鞭醉酒歸 愛子臨風吹玉笛 美人向月舞羅衣 疇昔雄豪如夢裏 相逢且欲醉春暉

天爲國家孕英才 森森矛戟擁靈臺 浩蕩深謀噴江海 縱橫逸氣走風雷 丈夫立身有如此 一呼三軍皆披靡 衛青謾作大將軍 白起真成一豎子

大鵬一日同風起 摶搖直上九萬里 假令風歇時下來 猶能簸却滄溟水 世人見我恆殊調 聞余大言皆冷笑 宣父猶能畏後生 丈夫未可輕年少

燕麥青青遊子悲 河堤弱柳鬱金枝 長條一拂春風去 盡日飄揚無定時 我在河南別離久 那堪坐此對窻牖 情人道來竟不來 何人共醉新豐酒

聞道春還未相識 走傍寒梅訪消息 昨夜東風入武陽 陌頭楊柳黃金色 碧水浩浩雲茫茫 美人不來空斷腸 預拂青山一片石 與君連日醉壺觴

我遊東亭不見君 沙上行將白鷺羣 白鷺行時散飛去 又如雪點青山雲 欲往涇溪不辭遠 龍門蹙波虎眼轉 杜鵑花開春已闌 歸向陵陽釣魚晚

宛溪霜夜聽猿愁 去國長爲不繫舟 獨憐一雁飛南海 却羨雙溪解北流 高人屢解陳蕃榻 過客難登謝朓樓 此處別離同落葉 朝朝分散敬亭秋

吾兄詩酒繼陶君 試宰中都天下聞 東樓喜奉連枝會 南陌愁爲落葉分 城隅淥水明秋日 海上青山隔暮雲 取醉不辭留夜月 鴈行中斷惜離羣

久辭榮祿遂初衣 曾向長生說息機 真訣自從茅氏得 恩波寧阻洞庭歸 瑤臺含霧星辰滿 仙嶠浮空島嶼微 借問欲棲珠樹鶴 何年却向帝城飛

漢家兵馬乘北風 鼓行而西破犬戎 爾隨漢將出門去 剪虜若草收奇功 君王按劍望邊色 旄頭已落胡天空 匈奴繫頭數應盡 明年應入蒲萄宮

鳳凰臺上鳳凰遊 鳳去臺空江自流 吳宮花草埋幽徑 晉代衣冠成古丘 三山半落青天外 二水中分白鷺洲 總爲浮雲能蔽日 長安不見使人愁

鸚鵡來過吳江水 江上洲傳鸚鵡名 鸚鵡西飛隴山去 芳洲之樹何青青 烟開蘭葉香風暖 岸夾桃花錦浪生 遷客此時徒極目 長洲孤月向誰明

美人爲政本忘機 服藥求仙事不違 葉縣已泥丹竈畢 瀛洲當伴赤松歸 先師有訣神將助 大聖無心火自飛 九轉但能生羽翼 雙鳧忽去定何依

杜陵賢人清且廉 東溪卜築歲將淹 宅近青山同謝朓 門垂碧柳似陶潛 好鳥迎春歌後院 飛花送酒舞前簷 客到但知留一醉 盤中秪有水晶鹽

新人如花雖可寵 故人似玉由來重 花性飄揚不自持 玉心皎潔終不移 故人昔新今尚故 還見新人有故時 請看陳后黃金屋 寂寂珠簾生網絲

金陵城東誰家子 竊聽琴聲碧窗裏 落花一片天上來 隨人直渡西江水 楚歌吳語嬌不成 似能未能最有情 謝公正要東山妓 攜手林泉處處行

與君十五侍皇闈 曉拂爐煙上赤墀 花開漢苑經過處 雪下驪山沐浴時 近臣零落今猶在 仙駕飄颻不可期 此日相逢思舊日 一杯成喜亦成悲

心同野鶴與塵遠 詩似冰壺見底清 府縣同趨昨日事 升沈不改故人情 上陽秋晚蕭蕭雨 洛水寒來夜夜聲 自歎猶爲折腰吏 可憐驄馬路傍行

夾水蒼山路向東 東南山豁大河通 寒樹依微遠天外 夕陽明滅亂流中 孤村幾歲臨伊岸 一鴈初晴下朔風 爲報洛橋遊宦侶 扁舟不繫與心同

碧澗蒼松五粒稀 侵雲采去露沾衣 夜啓羣僊合靈藥 朝思俗侶寄將歸 道場齋戒今初服 人事葷羶已覺非 一望嵐峰拜還使 腰間銅印與心違

萬木叢雲出香閣 西連碧澗竹林園 高齋猶宿遠山曙 微霰下庭寒雀喧 道心淡泊對流水 生事蕭疎空掩門 時憶故交那得見 曉排閶闔奉明恩

去年花裏逢君別 今日花開已一年 世事茫茫難自料 春愁黯黯獨成眠 身多疾病思田里 邑有流亡愧俸錢 聞道欲來相問訊 西樓望月幾廻圓

決勝文場戰已酣 行應辟命復才堪 旅食不辭遊闕下 春衣未換報江南 天邊宿鳥生歸思 關外晴山滿夕嵐 立馬欲從何處別 都門楊柳正毿毿

歸奏聖朝行萬里 却銜天詔報蕃臣 本是諸生守文墨 今將匹馬靜煙塵 旅宿關河逢暮雨 春耕亭障識遺民 此去多應收故地 寧辭沙塞往來頻

微官何事勞趨走 服藥閑眠養不才 花裏棋盤憎鳥汙 枕邊書卷訝風開 故人問訊緣同病 芳月相思阻一杯 應笑王戎成俗物 遙持麈尾獨徘徊

捨寵求仙畏色衰 辭天素面立天墀 金丹擬駐千年貌 寶鏡休勻八字眉 公主與收珠翠後 君王看戴角冠時 從來宮女皆相妒 說著瑤臺總淚垂

三蜀澄清郡政閑 登樓攜酌日躋攀 頓覺胷懷無俗事 迴看掌握是人寰 灘聲曲折涪州水 雲影低銜富樂山 行雁南飛似鄉信 忽然西笑向秦關

星軺計日赴岷峨 雲樹連天阻笑歌 南入洞庭隨鴈去 西過巫峽聽猨多 崢嶸洲上飛黃蝶 灩澦堆邊起白波 不醉郎中桑落酒 教人無奈別離何

將軍帳下來從客 小邑彈琴不易逢 樓上胡笳傳別怨 尊中臘酒爲誰濃 行人醉出雙門道 少婦愁看七里烽 今日相如輕武騎 多應朝暮客臨卭

銅柱朱崖道路難 伏波橫海舊登壇 越人自貢珊瑚樹 漢使何勞獬豸冠 疲馬山中愁日晚 孤舟江上畏春寒 由來此貨稱難得 多恐君王不忍看

南園春色正相宜 大婦同行少婦隨 竹裏登樓人不見 花間覓路鳥先知 櫻桃解結垂簷子 楊柳能低入戶枝 山簡醉來歌一曲 參差笑殺郢中兒

數叢芳草在堂陰 幾處閑花映竹林 攀樹玄猨呼郡吏 傍谿白鳥應家禽 青山看景知高下 流水聞聲覺淺深 官屬不令拘禮數 時時緩步一相尋

青楓落葉正堪悲 黃菊殘花欲待誰 水近偏逢寒氣早 山深常見日光遲 愁中卜命看周易 病裏招魂讀楚詞 自恨不如湘浦鴈 春來即是北歸時

三度爲郎便白頭 一從出守五經秋 莫言聖主長不用 其那蒼生應未休 人間歲月如流水 客舍秋風今又起 不知心事向誰論 江上蟬鳴空滿耳

槐葉蒼蒼柳葉黃 秋高八月天欲霜 青門百壺送韓侯 白雲千里連嵩丘 北堂倚門望君憶 東歸扇枕後秋色 洛陽才子能幾人 明年桂枝是君得

火山六月應更熱 赤亭道口行人絕 知君慣度祁連城 豈能愁見輪臺月 脫鞍暫入酒家壚 送君萬里西擊胡 功名祗向馬上取 真是英雄一丈夫

山陰老僧解楞伽 潁陽歸客遠相過 煙深草濕昨夜雨 雨後秋風渡漕河 空山終日塵事少 平郊遠見行人小 尚書磧上黃昏鐘 別駕渡頭一歸鳥

婦姑城南風雨秋 婦姑城中人獨愁 愁雲遮却望鄉處 數日不上西南樓 故人薄暮公事閑 玉壺美酒琥珀殷 潁陽秋草今黃盡 醉臥君家猶未還

五花驄馬七香車 云是平陽帝子家 鳳皇城頭日欲斜 門前高樹鳴春鴉 漢家魯元君不聞 今作城西一古墳 昔來唯有秦王女 獨自吹蕭乘白雲

今年花似去年好 去年人到今年老 始知人老不如花 可惜落花君莫埽 君家兄弟不可當 列卿御史尚書郎 朝回花底恆會客 花撲玉缸春酒香

雞鳴紫陌曙光寒 鶯囀皇州春色闌 金闕曉鐘開萬戶 玉階仙仗擁千官 花迎劒珮星初落 柳拂旌旗露未乾 獨有鳳皇池上客 陽春一曲和皆難

長安雪後似春歸 積素凝華連曙暉 色借玉珂迷曉騎 光添銀燭晃朝衣 西山落月臨天仗 北闕晴雲捧禁闈 聞道仙郎歌白雪 由來此曲和人稀

年紀蹉跎四十強 自憐頭白始爲郎 雨滋苔蘚侵堦綠 秋颯梧桐覆井黃 驚蟬也解求高樹 旅雁還應厭後行 覽卷試穿鄰舍壁 明燈何惜借餘光

嬌歌急管雜青絲 銀燭金杯映翠眉 使君地主能相送 河尹天明坐莫辭 春城月出人皆醉 野戍花深馬去遲 寄聲報爾山翁道 今日河南勝昔時

柳嚲鶯嬌花復殷 紅亭綠酒送君還 到來函谷愁中月 歸去磻谿夢裏山 簾前春色應須惜 世上浮名好是閑 西望鄉關腸欲斷 對君衫袖淚痕斑

節使橫行西出師 鳴弓擐甲羽林兒 臺上霜風凌草木 軍中殺氣傍旌旗 預知漢將宣威日 正是胡塵欲滅時 爲報使君多泛菊 更將絃管醉東籬

西掖重雲開曙暉 北山疎雨點朝衣 千門柳色連青瑣 三殿花香入紫微 平明端笏陪鵷列 薄暮垂鞭信馬歸 官拙自悲頭白盡 不如巖下偃荆扉

迥風度雨渭城西 細草新花踏作泥 秦女峰頭雪未盡 胡公阪上日初低 愁窺白髮羞微祿 悔別青山憶舊谿 聞道輞川多勝事 玉壺春酒正堪攜

滿寺枇杷冬着花 老僧相見具袈裟 漢王城北雪初霽 韓信臺西日欲斜 門外不須催五馬 林中且聽演三車 豈料巴川多勝事 爲君書此報京華

聞逐樵夫閑看棋 忽逢人世是秦時 開雲種玉嫌山淺 渡海傳書怪鶴遲 陰洞石幢微有字 古壇松樹半無枝 煩君遠示青囊錄 願得相從一問師

征夫走馬發漁陽 少婦含嬌開洞房 千日廢臺還挂鏡 數年塵面再新妝 春風喜出今朝戶 明日虛眠昨夜牀 莫道幽閨書信隔 還衣總是舊時香

