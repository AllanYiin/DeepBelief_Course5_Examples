澄潭皎鏡石崔巍 萬壑千巖暗綠苔 林亭自有幽貞趣 況復秋深爽氣來

憶昔嬌妃在紫宸 鉛華不御得天真 霜綃雖似當時態 爭奈嬌波不顧人

刻木牽絲作老翁 雞皮鶴髮與真同 須臾弄罷寂無事 還似人生一夢中

禁苑秋來爽氣多 昆明風動起滄波 中流簫鼓誠堪賞 詎假橫汾發櫂歌

上元高會集羣仙 心齋何事欲祈年 丹誠儻徹玉帝座 且共吾人慶大田

蓂生三五葉初齊 上元羽客出桃蹊 不愛仙家登真訣 願蒙四海福黔黎

大殿連雲接爽溪 鐘聲還與鼓聲齊 長安若問江南事 說道風光在水西

千巖萬壑不辭勞 遠看方知出處高 溪澗豈能留得住 終歸大海作波濤

奠璧郊壇昭大禮 鏘金拊石表虔誠 始奏承雲娛帝賞 復歌調露暢韶英

赫赫離精御炎陸 滔滔熾景開隆暑 冀延神鑒俯蘭尊 式表虔襟陳桂俎

沈潛演貺分三極 廣大凝禎總萬方 既薦羽旌文化啓 還呈干戚武威揚

調雲闋兮神座興 驂雲駕兮儼將升 騰絳霄兮垂景祜 翹丹懇兮荷休徵

看朱成碧思紛紛 顦顇支離爲憶君 不信比來長下淚 開箱驗取石榴裙

鸞旂掣曳拂空回 羽騎驂驔躡景來 隱隱驪山雲外聳 迢迢御帳日邊開

翠幕珠幃敞月營 金罍玉斝泛蘭英 歲歲年年常扈蹕 長長久久樂升平

沁水田園先自多 齊城樓觀更無過 倩語張騫莫辛苦 人今從此識天河

參差碧岫聳蓮花 潺湲綠水瑩金沙 何須遠訪三山路 人今已到九仙家

憑高瞰險足怡心 菌閣桃源不暇尋 餘雪依林成玉樹 殘霙點岫即瑤岑

羅袖動香香不已 紅蕖褭褭秋煙裏 輕雲嶺上乍搖風 嫩柳池邊初拂水

桂葉雙眉久不描 殘妝和淚汚紅綃 長門盡日無梳洗 何必珍珠慰寂寥

十二層樓倚翠空 鳳鸞相對立梧桐 雙成走報監門衛 莫使吳歈入漢宮

一點分明值萬金 開時惟怕冷風侵 主人若也勤挑撥 敢向尊前不盡心

又見桐花發舊枝 一樓煙雨暮淒淒 凭闌惆悵人誰會 不覺澘然淚眼低

層城無復見嬌姿 佳節纏哀不自持 空有當年舊煙月 芙蓉城上哭蛾眉

風情漸老見春羞 到處消魂感舊遊 多謝長條似相識 強垂煙態拂人頭

牙籤萬軸裹紅綃 王粲書同付火燒 不於祖龍留面目 遺篇那得到今朝

輝輝赫赫浮玉雲 宣華池上月華新 月華如水浸宮殿 有酒不醉真癡人

春色曾看紫陌頭 亂紅飛盡不禁愁 人情自厭芳華歇 一葉隨風落御溝

周遊靈境散幽情 千里江山暫得行 所恨風光看未足 卻驅金翠入龜城

獲陪翠輦喜殊常 同涉仙壇豈厭長 不羨乘鸞入煙霧 此中便是五雲鄉

登尋丹壑到玄都 接日紅霞照座隅 即向周回巖下看 似看曾進畫圖無

翠驛紅亭近玉京 夢魂猶是在青城 比來出看江山景 却被江山看出行

上靈睠命膺會昌 盛德殷薦叶辰良 景福降兮聖德遠 玄化穆兮天曆長

疊璧凝影皇壇路 編珠流彩帝郊前 已奏黃鍾歌大呂 還符寶曆祚昌年

歌奏畢兮禮獻終 六龍馭兮神將昇 明德感兮非黍稷 降福簡兮祚休徵

奠璧郊壇昭大禮 鏘金拊石表虔誠 始奏承雲娛帝賞 復歌調露暢韶英

天之曆數歸睿唐 顧惟菲德欽昊蒼 撰吉日兮表殷薦 冀神鑒兮降闓陽

已陳粢盛敷嚴祀 更奏笙鏞協雅聲 璇圖寶曆欣寧謐 晏俗淳風樂太平

玉帛犧牲申敬享 金絲鏚羽盛音容 庶俾億齡禔景福 長欣萬宇洽時邕

御扆合宮承寶曆 席圖重館奉明靈 偃武修文九圍泰 沈烽靜柝八荒寧

赫赫離精御炎陸 滔滔熾景開隆暑 冀延神鑒俯蘭罇 式表虔襟陳桂俎

鳳曲登歌調令序 龍雩集舞汎祥風 綵旞雲迴昭睿德 朱干電發表神功

御徵乘宮出郊甸 安歌率舞遞將迎 自有雲門符帝賞 猶持雷鼓答天成

笙歌籥舞屬年韶 鷺鼓鳧鐘展時豫 調露初迎綺春節 承雲遽踐蒼霄馭

千里溫風飄絳羽 十枝炎景賸朱干 陳觴薦俎歌二獻 拊石摐金會七盤

璿儀氣爽驚緹籥 玉呂灰飛含素商 鳴鞞奏管芳羞薦 會舞安歌葆眊揚

執籥持羽初終曲 朱干玉鏚始分行 七德九功咸已暢 明靈降福具穰穰

崇牙樹羽延調露 旋宮扣律掩承雲 誕敷懿德昭神武 載集豐功表睿文

合吹八風金奏動 分容萬舞玉鞘驚 詞昭茂典光前列 夕曜乘功表盛明

羽籥既闋干戚陳 八音克諧六變新 愉貴神兮般以樂 保皇祚兮萬斯春

玉幣牲牷分薦享 羽旄干鏚遰成容 一德惟寧兩儀泰 三才保合四時邕

沈潛演貺分三極 廣大凝禎總萬方 既薦羽旌文化啓 還呈干鏚武威揚

調雲闋兮神座興 驂雲駕兮儼將昇 騰絳霄兮垂景祐 翹丹懇兮荷休徵

坤道降祥和庶品 靈心載德厚羣生 水土既調三極泰 文武畢備九區平

神道發生敷九稼 陰極乘仁暢八埏 緯武經文隆景化 登祥薦祉啓豐年

經緯兩儀文化洽 削平方域武功成 瑤弦自樂乾坤泰 玉鏚長歡區宇寧

羽籥低昂文綴已 干戚蹈厲武行初 望歲祈農神所聽 延祥介福豈云虛

萬國以貞光上嗣 三善茂德表重輪 視膳寢門尊要道 高闢崇賢引正人

隼集龜開昭聖烈 龍蹲鳳跱肅神儀 尊儒敬業宏圖闡 緯武經文盛德施

聖敬通神光七廟 靈心薦祚和萬方 嚴禋克配鴻基遠 明德惟馨鳳曆昌

赫赫玄功被穹壤 皇皇至德洽生靈 開基撥亂妖氛廓 佐命宣威海內清

惟聖配天敷盛禮 惟天爲大闡洪名 恭禋展敬光先德 蘋藻申虔表志誠

六鐘翕協六變成 八佾徜徉八風生 樂九韶兮人神感 美七德兮天地清

送文迎武遞參差 一始一終光聖儀 四海生人歌有慶 千齡孝享肅無虧

金枝羽部徹清歌 瑤臺肅穆笙磬羅 諧音遍響合明意 萬類昭融靈應多

三縣已判歌鐘列 六佾將開羽鏚分 尚想燕飛來蔽日 終疑鶴影降凌雲

羽籥崇文禮以畢 干鏚奮武事將行 用舍繇來其有致 壯志宣威樂太平

八音協奏陳金石 六佾分行整禮容 滄溟赴海還稱少 素月開輪即是重

邕邕闡化憑文德 赫赫宣威藉武功 既執羽旄先拂吹 還持玉鏚更揮空

干旄羽籥相虧蔽 一進一退殊行綴 昔獻三雍盛禮容 今陳六佾崇儀制

喧喧金石容既缺 肅肅羽駕就行列 緱山遺響昔所聞 廟庭進旅今攸設

道和氣兮襲氤氳 宣皇規兮彰聖神 服遐裔兮敷質文 格苗扈兮息煙塵

木鐸敷音文德昌 朱干成列武功彰 雷鼗鷺羽今休用 玉鏚相參正發揚

戛玉摐金永頌聲 檿絲孤竹和且清 靈歆醉止犧象盈 自天降福千萬齡

稱文既表溫柔德 示武須成蹈厲容 綴兆疾舒皆應節 明明我祖樂無窮

漢將承恩西破戎 捷書先奏未央宮 天子預開麟閣待 祗今誰數貳師功

官軍西出過樓蘭 營幕傍臨月窟寒 蒲海曉霜凝劒尾 蔥山夜雪撲旌竿

鳴笳擂鼓擁回軍 破國平蕃昔未聞 大夫鵲印搖邊月 天將龍旗掣海雲

月落轅門鼓角鳴 千羣面縛出蕃城 洗兵魚海雲迎陣 秣馬龍堆月照營

蕃軍遙見漢家營 滿谷連山徧哭聲 萬箭千刀一夜殺 平明流血浸空城

暮雨旌旗溼未乾 胡塵白草日光寒 昨日將軍連曉戰 蕃軍只見馬空鞍

秦時明月漢時關 萬里長征人未還 但使龍城飛將在 不教胡馬度陰山

白花垣上望京師 黃河水流無盡時 窮秋曠野行人絕 馬首東來知是誰

金帶連環束戰袍 馬頭衝雪度臨洮 卷旗夜劫單于帳 亂斫胡兵缺寶刀

黃砂直上白雲間 一片孤城萬仞山 羌笛何須怨楊柳 春風不度玉門關

可憐濯濯春楊柳 攀折將來就纖手 妾容與此同盛衰 何必君恩獨能久

偶向江邊采白蘋 還隨女伴賽江神 衆中不敢分明語 暗擲金錢卜遠人

長樂花枝雨點消 江城日暮好相邀 春樓不閉葳蕤鎖 綠水回通宛轉橋

皓齒還如貝色含 長眉亦似煙華貼 鄰娃盡著繡襠襦 獨自提筐采蠶葉

日暮驚沙亂雪飛 傍人相勸易羅衣 強來前帳看歌舞 共待單于夜獵歸

自倚嬋娟望主恩 誰知美惡忽相飜 黃金不買漢宮貌 青冢空埋胡地魂

滿面胡沙滿鬢風 眉銷殘黛臉銷紅 愁苦辛勤顦顇盡 如今却似畫圖中

毛延壽畫欲通神 忍爲黃金不爲人 馬上琵琶行萬里 漢宮長有隔生春

北望單于日半斜 明君馬上泣胡沙 一雙淚滴黃河水 應得東流入漢家

李陵初送子卿回 漢月明明照帳來 憶著長安舊遊處 千門萬戶玉樓臺

梧桐葉下黃金井 橫架轆轤牽素綆 美人初起天未明 手拂銀缾秋水冷

新繫青絲百尺繩 心在君家轆轤上 我心皎潔君不知 轆轤一轉一惆悵

強歌強舞竟難勝 花落花開淚滿繒 祗合當年伴君死 免教顦顇望西陵

魏帝當時銅雀臺 黃花深映棘叢開 人生富貴須回首 此地豈無歌舞來

秋色西陵滿綠蕪 繁弦急管彊歡娛 長舒羅袖不成舞 却向風前承淚珠

彊開尊酒向陵看 憶得君王舊日歡 不覺餘歌悲自斷 非關豔曲轉聲難

百戰沙場碎鐵衣 城南已合數重圍 突營射殺呼延將 獨領殘兵千騎歸

烽火城西百尺樓 黃昏獨上海風秋 更吹橫笛關山月 誰解金閨萬里愁

琵琶起舞換新聲 總是關山舊別情 撩亂邊愁彈不盡 高高秋月下長城

青海長雲暗雪山 孤城遙望雁門關 黃沙百戰穿金甲 不破樓蘭終不還

旄頭夜落捷書飛 來奏金門著賜衣 白馬將軍頻破敵 黃龍戍卒幾時歸

南紀巫廬瘴不絕 太古以來無尺雪 蠻夷長老怨苦寒 崐崘天關凍應折

去年離別雁初歸 今夜裁縫螢已飛 征客近來音信斷 不知何處寄寒衣

春水悠悠春水綠 對此思君淚相續 羞將離恨向東風 理盡秦箏不成曲

與君形影分胡越 玉枕終年對離別 登臺北望煙雨深 回身泣向寥天月

自閉長門經幾秋 羅衣溼盡淚還流 一種蛾眉明月夜 南宮歌管北宮愁

宮殿沈沈月欲分 昭陽更漏不堪聞 珊瑚枕上千行淚 不是思君是恨君

獨坐爐邊結夜愁 暫時恩去亦難留 手持金箸垂紅淚 亂撥寒灰不舉頭

天回北斗挂西樓 金屋無人螢火流 月光欲到長門殿 別作深宮一段愁

桂殿長愁不記春 黃金四屋起秋塵 夜懸明鏡青天上 獨照長門宮裏人

春風日日閉長門 搖蕩春心自夢魂 若遣花開只笑妾 不如桃李正無言

御泉長繞鳳皇樓 只是恩波別處流 閑揲舞衣歸未得 夜來砧杵六宮秋

天上鳳皇休寄夢 人間鸚鵡舊堪悲 平生心緒無人識 一隻金梭萬丈絲

日映宮牆柳色寒 笙歌遙指碧雲端 珠鉛滴盡無心語 彊把花枝冷笑看

閑把羅衣泣鳳皇 先朝曾教舞霓裳 春來却羨庭花落 得逐晴風出禁牆

流水君恩共不回 杏花爭忍埽成堆 殘春未必多煙雨 淚滴閑階長綠苔

雨滴梧桐秋夜長 愁心和雨到昭陽 淚痕不學君恩斷 拭却千行更萬行

學畫蛾眉獨出羣 當時人道便承恩 經年不見君王面 花落黃昏空掩門

望見葳蕤舉翠華 試開金屋埽庭花 須臾宮女傳來信 云幸平陽公主家

長信梨花暗欲棲 應門上籥草萋萋 春風吹花亂撲戶 班倢車聲不至啼

金井梧桐秋葉黃 珠簾不卷夜來霜 金爐玉枕無顏色 臥聽南宮清漏長

奉帚平明金殿開 暫將團扇共裴回 玉顏不及寒鵶色 猶帶昭陽日影來

露溼晴花宮殿香 月明歌吹在昭陽 似將海水添宮漏 共滴長門一夜長

長門槐柳半蕭疎 玉輦沈思恨有餘 紅淚旋銷傾國態 黃金誰爲達相如

蓪草頭花椰葉裙 蒲葵樹下舞蠻雲 引領望江遙滴酒 白蘋風起水生文

棖棖山響荅琵琶 酒溼青莎肉飼鵶 樹葉無聲神去後 紙錢灰出木綿花

姑蘇臺上烏棲時 吳王宮裏醉西施 吳歌楚舞歡未畢 青山猶銜半邊日

章華宮人夜上樓 君王望月西山頭 夜深宮殿門不鎖 白露滿山山葉墮

西山作宮潮滿池 宮烏曉鳴茱萸枝 吳姬自唱采蓮曲 君王昨夜舟中宿

蛾眉曼臉傾城國 鳴環動佩新相識 銀漢斜臨白玉堂 芙蓉行障掩燈光

畫舸雙艚錦爲纜 芙蓉花發蓮葉暗 門前月色映橫塘 感郎中夜渡瀟湘

大堤女兒郎莫尋 三三五五結同心 清晨對鏡冶容色 意欲取郎千萬金

稽山罷霧鬱嵯峨 鏡水無風也自波 莫言春度芳菲盡 別有中流采芰荷

吳姬越豔楚王妃 爭弄蓮舟水溼衣 來時浦口花迎入 采罷江頭月送歸

荷葉羅裙一色裁 芙蓉向臉兩邊開 亂入池中看不見 聞歌始覺有人來

涔陽女兒花滿頭 毿毿同汎木蘭舟 春風日暮南湖裏 爭唱菱歌不肯休

菱葉縈波荷颭風 荷花深處小船通 逢郎欲語低頭笑 碧玉搔頭落水中

洛陽梨花落如霰 河陽桃葉生復齊 坐恐玉樓春欲盡 紅綿粉絮裛妝啼

董賢女弟在椒風 窈窕繁華貴後宮 璧帶金釭皆翡翠 一朝零落變成空

翠帷雙卷出傾城 龍劒破匣霜月明 朱脣掩抑悄無聲 金簧玉磬宮中生

弟子部中留一色 聽風聽水作霓裳 散聲未足重來授 直到牀前見上皇

中管五弦初半曲 遙教合上隔簾聽 一聲聲向天頭落 效得仙人夜唱經

自直梨園得出稀 更番上曲不教歸 一時跪拜霓裳徹 立地階前賜紫衣

旋翻新譜聲初足 除却梨園未教人 宣與書家分手寫 中官走馬賜功臣

伴教霓裳有貴妃 從初直到曲成時 日長耳裏聞聲熟 拍數分毫錯總知

弦索摐摐隔綵雲 五更初發一山聞 武皇自送西王母 新換霓裳月色裙

敕賜宮人澡浴回 遙看美女院門開 一山星月霓裳動 好字先從殿裏來

傳呼法部按霓裳 新得承恩別作行 應是貴妃樓上看 內人舁下綵羅箱

朝元閣上山風起 夜聽霓裳玉露寒 宮女月中更替立 黃金梯滑竝行難

知向華清年月滿 山頭山底種長生 去時留下霓裳曲 總是離宮別館聲

二妃怨處雲沈沈 二妃哭處湘水深 商人酒滴廟前草 蕭颯風生斑竹林

漢國明妃去不還 馬駞弦管向陰山 匣中縱有菱花鏡 羞對單于照舊顏

曲江絲柳變煙條 寒骨冰隨暖氣銷 纔見春光生綺陌 已聞清樂動雲韶

經過柳陌與桃蹊 尋逐風光著處迷 鳥度時時衝絮起 花繁衮衮壓枝低

網軒涼吹動輕衣 夜聽更長玉漏稀 月渡天河光轉溼 鵲驚秋樹葉頻飛

宮連太液見蒼波 暑氣微清秋意多 一夜輕風蘋末起 露珠翻盡滿池荷

鳳兮鳳兮非無凰 山重水闊不可量 梧桐結陰在朝陽 濯羽弱水鳴高翔

重義輕生一劒知 白虹貫日報讐歸 片心惆悵清平世 酒市無人問布衣

新豐美酒斗十千 咸陽遊俠多少年 相逢意氣爲君飲 繫馬高樓垂柳邊

漢家君臣歡宴終 高議雲臺論戰功 天子臨軒賜侯印 將軍佩出明光宮

出身仕漢羽林郎 初隨驃騎戰漁陽 孰知不向邊庭苦 縱死猶聞俠骨香

一身能臂兩雕弧 虜騎千羣只似無 偏坐金鞍調白羽 紛紛射殺五單于

少小邊州慣放狂 驏騎蕃馬射黃羊 如今年事無筋力 猶倚營門數鴈行

家本清河住五城 須憑弓箭得功名 等閑飛鞚秋原上 獨向寒雲試射聲

弓背霞明劒照霜 秋風走馬出咸陽 未收天子河湟地 不擬回頭望故鄉

霜滿中庭月過樓 金尊玉柱對清秋 當年稱意須爲樂 不到天明未肯休

莫笑田家老瓦盆 自從盛酒長兒孫 傾銀注瓦驚人眼 共醉終同臥竹根

巢燕養雛渾去盡 紅花結子已無多 黃衫年少來宜數 不見堂前東逝波

馬上誰家白面郎 臨階下馬坐人牀 不通姓字麄豪甚 指點銀瓶索酒嘗

千點斕斒噴玉驄 青絲結尾繡纏騣 鳴鞭晚出章臺路 葉葉春依楊柳風

醉騎白馬走空衢 惡少皆稱電不如 五鳳街頭閑勒轡 半垂衫袖揖金吾

錦衣鮮華手擎鶻 閑行氣貌多輕忽 稼穡艱難總不知 五帝三王是何物

翠樓春酒蝦蟆陵 長安少年皆共矜 紛紛半醉綠槐道 蹀躞花驄驕不勝

晴煙漠漠柳毿毿 不那離情酒半酣 更把馬鞭雲外指 斷腸春色在江南

燕南壯士吳門豪 筑中置鉛魚隱刀 感君恩重許君命 泰山一擲輕鴻毛

鴈門山上鴈初飛 馬邑闌中馬正肥 日旰山西逢驛使 殷勤南北送征衣

北斗星移銀漢低 班姬愁思鳳城西 青槐陌上人行絕 明月樓前烏夜啼

蟪蛄切切風騷騷 芙蓉噴香蟾蜍高 孤燈耿耿征婦勞 更深撲落金錯刀

秋燈向壁掩洞房 良人此夜直明光 天河悠悠漏水長 南樓北斗兩相當

丁丁漏水夜何長 漫漫輕雲露月光 秋壁闇蟲通夕響 寒衣未寄莫飛霜

桂魄初生秋露微 輕羅已薄未更衣 銀箏夜久殷勤弄 心怯空房不忍歸

一年三百六十日 賞心那似春中物 草迷曲塢花滿園 東家少年西家出

花頷紅騣一向偏 綠槐香陌欲朝天 仍嫌衆裏嬌行疾 傍鐙深藏白玉鞭

噴珠團香小桂條 玉鞭兼賜霍嫖姚 弄影便從天禁出 碧蹏聲碎五門橋

平沙落日大荒西 隴上明星高復低 孤山幾處看烽火 壯士連營候鼓鼙

猛將關西意氣多 能騎駿馬弄琱戈 金鞍寶鉸精神出 笛倚新翻水調歌

王孫別上綠珠輪 不羨名公樂此身 戶外碧潭春洗馬 樓前紅燭夜迎人

隴頭一叚氣長秋 舉目蕭條總是愁 秖爲征人多下淚 年年添作斷腸流

細草河邊一鴈飛 黃龍關裏挂戎衣 爲受明王恩寵甚 從事經年不復歸

錦城絲管日紛紛 半入江風半入雲 此曲只應天上去 人間能得幾回聞

昨夜遙歡出建章 今朝綴賞度昭陽 傳聲莫閉黃金屋 爲報先開白玉堂

日晚笳聲咽戍樓 隴雲漫漫水東流 行人萬里向西去 滿目關山空恨愁

千年一遇聖明朝 願對君王舞細腰 乍可當熊任生死 誰能伴鳳上雲霄

鑿河千里走黃沙 浮殿西來動日華 可道新聲是亡國 且貪惆悵後庭花

漢家宮裏柳如絲 上苑桃花連碧池 聖壽已傳千歲酒 天文更賞百僚詩

朔風吹葉鴈門秋 萬里煙塵昏戍樓 征馬長思青海北 胡笳夜聽隴山頭

三秋陌上早霜飛 羽獵平田淺草齊 錦背蒼鷹初出按 五花驄馬餵來肥

鴛鴦殿裏笙歌起 翡翠樓前出舞人 喚上紫微三五夕 聖明方壽一千春

國使翩翩隨斾旌 隴西岐路足荒城 氈裘牧馬胡雛小 日暮蕃歌三兩聲

邊城暮雨鴈飛低 蘆筍初生漸欲齊 無數鈴聲遙過磧 應馱白練到安西

古鎮城門白磧開 胡兵往往傍沙堆 巡邊使客行應早 每待平安火到來

鳳林關裏水東流 白草黃榆六十秋 邊將皆承主恩澤 無人解道取涼州

昨夜蕃兵報國讐 沙州都護破涼州 黃河九曲今歸漢 塞外縱橫戰血流

國門卿相舊山莊 聖主移來宴綠芳 簾外輾爲車馬路 花間踏出舞人場

國鳥尚含天樂轉 寒風猶帶御衣香 爲報碧潭明月夜 會須留賞待君王

庭前鵲遶相思樹 井上鶯歌爭刺桐 含情少婦悲春草 多是良人學轉蓬

塞北江南共一家 何須淚落怨黃沙 春酒半酣千日醉 庭前還有落梅花

我皇膺運太平年 四海朝宗會百川 自古幾多明聖主 不如今帝勝堯天

秋風明月獨離居 蕩子從戎十載餘 征人去日殷勤屬 歸鴈來時數寄書

彤闈曉闢萬鞍迴 玉輅春遊薄晚開 渭北清光搖草樹 州南嘉景入樓臺

故人軒騎罷歸來 舊宅園林閑不開 唯餘挾瑟樓中婦 哭向平生歌舞臺

客裏愁多不記春 聞鶯始歎柳條新 年年下第東歸去 羞見長安舊主人

西施昔日浣紗津 石上青苔思殺人 一去姑蘇不復返 岸旁桃李爲誰春

金谷繁華石季倫 只能謀富不謀身 當時縱與綠珠去 猶有無窮歌舞人

志在新奇無定則 古瘦灕纚半無墨 醉來信手兩三行 醒後却書書不得

六十老翁無所取 二三君子不相遺 願留今日交歡意 直到隳官謝病時

宮前石馬對中峰 雲裏金鋪閉幾重 不見露盤迎曉日 唯聞木斧扣寒松

一世榮枯無異同 百年哀樂又歸空 夜闌鳥鵲相爭處 林下真僧在定中

于越城邊楓葉高 楚人書裏寄離騷 寒江鸂鶒思儔侶 歲歲臨流刷羽毛

更勞今日春風至 枯樹無枝可寄花 覽鏡唯看飄亂髮 臨風誰爲駐浮槎

玉樹歌終王氣收 鴈行高送石城秋 江山不管興亡事 一任斜陽伴客愁

一官何幸得同時 十載無媒獨見遺 今日不論腰下組 請君看取鬢邊絲

雪滿前庭月色閑 主人留客未能還 預愁明日相思處 匹馬千山與萬山

兩年謫宦在江西 舉目雲山要自迷 今日始知風土異 潯陽南去鷓鴣啼

雨過青山猨呌時 愁人淚點石榴枝 無端王事還相繫 腸斷蒹葭君不知

傲吏身閑笑五侯 西江取竹起高樓 南風不用蒲葵扇 紗帽閑眠對水鷗

江上年年小雪遲 年光獨報海榴知 寂寂山城風日暖 謝公含笑向南枝

潘郎美貌謝公詩 銀印花驄年少時 楚地江臯一爲別 晉山沙水獨相思

圖畫風流似長康 文詞體格效陳王 蓬萊對去歸常晚 叢竹閑飛滿夕陽

詩思禪心共竹閑 任他流水向人間 手持如意高窓裏 斜日沿江千萬山

水面芙蓉秋已衰 繁條到是著花時 平明露滴垂紅臉 似有朝愁暮落悲

京華不啻三千里 客淚如今一萬雙 若個最爲相憶處 青楓黃竹入袁江

欲強登高無力去 籬邊黃菊爲誰開 共知不是潯陽郡 那得王弘送酒來

空山杳杳鸞鳳飛 神仙門戶開翠微 主人白髮雪霞衣 松間留我談玄機

一片孤帆無四鄰 北風吹過五湖濱 相看盡是江南客 獨有君爲嶺外人

一官何幸得同時 十載無媒獨見遺 今日不論腰下組 請君看取鬢邊絲

孤城永巷時相見 衰柳閑門日半斜 欲送近臣朝魏闕 猶憐殘菊在陶家

淮陽臥理有清風 臘月榴花帶雪紅 閉閣寂寥常對此 江湖心在數枝中

漢家仙仗在咸陽 洛水東流出建章 野老至今猶望幸 離宮秋樹獨蒼蒼

白草黃雲塞上秋 曾隨驃騎出幷州 轆轤劒折虯髯白 轉戰功多獨不侯

許國從來徹廟堂 連年不爲在疆塲 將軍天上封侯印 御史臺中異姓王

萬騎爭歌楊柳春 千塲對舞繡騏驎 到處盡逢歡洽事 相看總是太平人

鐵騎橫行鐵嶺頭 西看邏逤取封侯 青海只今將飲馬 黃河不用更防秋

營州少年厭原野 狐裘蒙茸獵城下 虜酒千鍾不醉人 胡兒十歲能騎馬

常言龍德本天仙 誰謂仙人每學仙 更道玄元指李白 多於王母種桃年

仙宮仙府有真仙 天寶天仙秘莫傳 爲問軒皇三百歲 何如大道一千年

胡人吹笛戍樓間 樓上蕭條海月閑 借問落梅凡幾曲 從風一夜滿關山

十里黃雲白日曛 北風吹雁雪紛紛 莫愁前路無知己 天下誰人不識君

六翮飄颻私自憐 一離京洛十餘年 丈夫貧賤應未足 今日相逢無酒錢

桂陽年少西入秦 數經甲科猶白身 即今江海一歸客 他日雲霄萬里人

相逢旅館意多違 暮雪初晴候雁飛 主人酒盡君未醉 薄暮途遙歸不歸

危冠廣袖楚宮妝 獨步閑庭逐夜涼 自把玉釵敲砌竹 清歌一曲月如霜

可憐薄暮宦遊子 獨臥虛齋思無已 去家百里不得歸 到官數日秋風起

旅館寒燈獨不眠 客心何事轉悽然 故鄉今夜思千里 愁鬢明朝又一年

闔閭葬日勞人力 嬴政穿來役鬼功 澄碧尚疑神物在 等閑雷雨起潭中

十處投人九處違 家鄉萬里又空歸 嚴霜昨夜侵人骨 誰念高堂未授衣

草堂棲在靈山谷 勤苦詩書向燈燭 柴門半掩寂無人 惟有白雲相伴宿

處處雲山無盡時 桐廬南望轉參差 舟人莫道新安近 欲上潺湲行自遲

飜手作雲覆手雨 紛紛輕薄何須數 不見管鮑貧時交 此道今人棄如土

南紀巫廬瘴不絕 太古以來無尺雪 蠻夷長老怨苦寒 崑崙天關凍應折

秋來相顧尚飄蓬 未就丹砂媿葛洪 痛飲狂歌空度日 飛揚跋扈爲誰雄

一夜水高二尺強 數日不可更禁當 南市津頭有船賣 無錢即買繫籬旁

向來江上手紛紛 三日成功事出羣 已傳童子騎青竹 總擬橋東待使君

莫笑田家老瓦盆 自從盛酒長兒孫 傾銀注瓦驚人眼 共醉終同臥竹根

巢燕養雛渾去盡 江花結子已無多 黃衫年少來宜數 不見堂前東逝波

錦城絲管日紛紛 半入江風半入雲 此曲秪應天上有 人間能得幾回聞

馬上誰家薄媚郎 臨堦下馬坐人牀 不通姓字麤豪甚 指點銀瓶索酒嘗

奉乞桃栽一百根 春前爲送浣花村 河陽縣裏雖無數 濯錦江邊未滿園

華軒藹藹他年到 綿竹亭亭出縣高 江上舍前無此物 幸分蒼翠拂波濤

草堂塹西無樹林 非子誰復見幽心 飽聞榿木三年大 與致溪邊十畝陰

落落出羣非櫸柳 青青不朽豈楊梅 欲存老蓋千年意 爲覓霜根數寸栽

大邑燒瓷輕且堅 扣如哀玉錦城傳 君家白盌勝霜雪 急送茅齋也可憐

草堂少花今欲栽 不問綠李與黃梅 石笋街中却歸去 果園坊裏爲求來

鄭子將行罷使臣 囊無一物獻尊親 江山路遠羇離日 裘馬誰爲感激人

眼見客愁愁不醒 無賴春色到江亭 即遣花開深造次 便覺鶯語太丁寧

手種桃李非無主 野老牆低還似家 恰似春風相欺得 夜來吹折數枝花

熟知茅齋絕低小 江上燕子故來頻 銜泥點污琴書內 更接飛蟲打著人

二月已破三月來 漸老逢春能幾迴 莫思身外無窮事 且盡生前有限桮

腸斷春江欲盡頭 杖藜徐步立芳洲 顛狂柳絮隨風去 輕薄桃花逐水流

嬾慢無堪不出村 呼兒日在掩柴門 蒼苔濁酒林中靜 碧水春風野外昏

糝徑楊花鋪白氈 點溪荷葉疊青錢 筍根稚子無人見 沙上鳧雛傍母眠

舍西柔桑葉可拈 江畔細麥復纖纖 人生幾何春已夏 不放香醪如蜜甜

隔戶楊柳弱嫋嫋 恰似十五女兒腰 誰謂朝來不作意 狂風挽斷最長條

江上被花惱不徹 無處告訴只顛狂 走覓南鄰愛酒伴 經旬出飲獨空牀

稠花亂蘂畏江濱 行步欹危實怕春 詩酒尚堪驅使在 未須料理白頭人

江深竹靜兩三家 多事紅花映白花 報答春光知有處 應須美酒送生涯

東望少城花滿煙 百花高樓更可憐 誰能載酒開金盞 喚取佳人舞繡筵

黃師塔前江水東 春光嬾困倚微風 桃花一簇開無主 可愛深紅愛淺紅

黃四娘家花滿蹊 千朵萬朵壓枝低 留連戲蝶時時舞 自在嬌鶯恰恰啼

不是愛花即肯死 只恐花盡老相催 繁枝容易紛紛落 嫩葉商量細細開

楸樹馨香倚釣磯 斬新花蘂未應飛 不如醉裏風吹盡 可忍醒時雨打稀

門外鸕鷀去不來 沙頭忽見眼相猜 自今已後知人意 一日須來一百回

無數春笋滿林生 柴門密掩斷人行 會須上番看成竹 客至從嗔不出迎

庾信文章老更成 凌雲健筆意縱橫 今人嗤點流傳賦 不覺前賢畏後生

楊王盧駱當時體 輕薄爲文哂未休 爾曹身與名俱滅 不廢江河萬古流

從使盧王操翰墨 劣于漢魏近風騷 龍文虎脊皆君馭 歷塊過都見爾曹

才力應難誇數公 凡今誰是出羣雄 或看翡翠蘭苕上 未掣鯨魚碧海中

不薄今人愛古人 清詞麗句必爲鄰 竊攀屈宋宜方駕 恐與齊梁作後塵

未及前賢更勿疑 遞相祖述復先誰 別裁僞體親風雅 轉益多師是汝師

自古稻粱多不足 至今鸂鶒亂爲羣 且休悵望看春水 更恐歸飛隔暮雲

雨映行宮辱贈詩 元戎肯赴野人期 江邊老病雖無力 強擬晴天理釣絲

何日雨晴雲出溪 白沙青石先無泥 只須伐竹開荒徑 倚杖穿花聽馬嘶

山瓶乳酒下青雲 氣味濃香幸見分 鳴鞭走送憐漁父 洗盞開嘗對馬軍

雲裏不聞雙鴈過 掌中貪見一珠新 秋風嫋嫋吹江漢 只在他鄉何處人

謝安舟楫風還起 梁苑池臺雪欲飛 杳杳東山攜漢妓 泠泠修竹待王歸

幕下郎官安穩無 從來不奉一行書 固知貧病人須棄 能使韋郎跡也疎

房相西亭鵝一羣 眠沙泛浦白於雲 鳳皇池上應迴首 爲報籠隨王右軍

悶到房公池水頭 坐逢楊子鎮東州 却向青溪不相見 迴船應載阿戎遊

黃河北岸海西軍 椎鼓鳴鐘天下聞 鐵馬長鳴不知數 胡人高鼻動成羣

黃河西岸是吾蜀 欲須供給家無粟 願驅衆蔗戴君王 混一車書棄金玉

秋風褭褭動高旌 玉帳分弓射虜營 已收滴博雲間戍 更奪蓬婆雪外城

堂西長笋別開門 塹北行椒却背村 梅熟許同朱老喫 松高擬對阮生論

欲作魚梁雲復湍 因驚四月雨聲寒 青溪先有蛟龍窟 竹石如山不敢安

兩箇黃鸝鳴翠柳 一行白鷺上青天 窗含西嶺千秋雪 門泊東吳萬里船

藥條藥甲潤青青 色過棕亭入草亭 苗滿空山慙取譽 根居隙地怯成形

前年渝州殺刺史 今年開州殺刺史 羣盜相隨劇虎狼 食人更肯留妻子

二十一家同入蜀 惟殘一人出駱谷 自說二女齧臂時 回頭却向秦雲哭

殿前兵馬雖驍雄 縱暴略與羌渾同 聞道殺人漢水上 婦女多在官軍中

江月去人只數尺 風燈照夜欲三更 沙頭宿鷺聯拳靜 船尾跳魚撥刺鳴

中巴之東巴東山 江水開闢流其間 白帝高爲三峽鎮 夔州險過百牢關

白帝夔州各異城 蜀江楚峽混殊名 英雄割據非天意 霸主幷吞在物情

羣雄競起問前朝 王者無外見今朝 比訝漁陽結怨恨 元聽舜日舊簫韶

赤甲白鹽俱刺天 閭閻繚繞接山巔 楓林橘樹丹青合 複道重樓錦繡懸

瀼東瀼西一萬家 江北江南春冬花 背飛鶴子遺瓊蘂 相趁鳧雛入蔣牙

東屯稻畦一百頃 北有澗水通青苗 晴浴狎鷗分處處 雨隨神女下朝朝

蜀麻吳鹽自古通 萬斛之舟行若風 長年三老長歌裏 白晝攤錢高浪中

憶昔咸陽都市合 山水之圖張賣時 巫峽曾經寶屏見 楚宮猶對碧峰疑

武侯祠堂不可忘 中有松柏參天長 干戈滿地客愁破 雲日如火炎天涼

閬風玄圃與蓬壺 中有高堂天下無 借問夔州壓何處 峽門江腹擁城隅

大賢爲政即多聞 刺史真符不必分 尚有西郊諸葛廟 臥龍無首對江濆

草閣柴扉星散居 浪翻江黑雨飛初 山禽引子哺紅果 溪友得錢留白魚

商胡離別下揚州 憶上西陵故驛樓 爲問淮南米貴賤 老夫乘興欲東流

一辭故國十經秋 每見秋瓜憶故丘 今日南湖采薇蕨 何人爲覓鄭瓜州

沈范早知何水部 曹劉不待薛郎中 獨當省署開文苑 兼泛滄浪學釣翁

李陵蘇武是吾師 孟子論文更不疑 一飯未曾留俗客 數篇今見古人詩

復憶襄陽孟浩然 清詩句句盡堪傳 即今耆舊無新語 漫釣槎頭縮頸鯿

陶冶性靈在底物 新詩改罷自長吟 孰知二謝將能事 頗學陰何苦用心

不見高人王右丞 藍田丘壑漫寒藤 最傳秀句寰區滿 未絕風流相國能

憶過瀘戎摘荔枝 青峰隱暎石逶迤 京中舊見無顏色 紅顆酸甜只自知

翠瓜碧李沈玉甃 赤梨葡萄寒露成 可憐先不異枝蔓 此物娟娟長遠生

側生野岸及江蒲 不熟丹宮滿玉壺 雲壑布衣駘背死 勞生重馬翠眉須

祿山作逆降天誅 更有思明亦已無 洶洶人寰猶不定 時時鬬戰欲何須

社稷蒼生計必安 蠻夷雜種錯相干 周宣漢武今王是 孝子忠臣後代看

喧喧道路多歌謠 河北將軍盡入朝 始是乾坤王室正 却交江漢客魂銷

不道諸公無表來 茫然庶事遣人猜 擁兵相學干戈銳 使者徒勞百萬迴

鳴玉鏘金盡正臣 修文偃武不無人 興王會靜妖氛氣 聖壽宜過一萬春

英雄見事若通神 聖哲爲心小一身 燕趙休矜出佳麗 宮闈不擬選才人

抱病江天白首郎 空山樓閣暮春光 衣冠是日朝天子 草奏何時入帝鄉

澶漫山東一百州 削成如桉抱青丘 苞茅重入歸關內 王祭還供盡海頭

東逾遼水北滹沱 星象風雲喜共和 紫氣關臨天地闊 黃金臺貯俊賢多

漁陽突騎邯鄲兒 酒酣並轡金鞭垂 意氣即歸雙闕舞 雄豪復遣五陵知

李相將軍擁薊門 白頭雖老赤心存 竟能盡說諸侯入 知有從來天子尊

十二年來多戰場 天威已息陣堂堂 神靈漢代中興主 功業汾陽異姓王

蕭關隴水入官軍 青海黃河卷塞雲 北極轉愁龍虎氣 西戎休縱犬羊羣

贊普多教使入秦 數通和好止煙塵 朝廷忽用哥舒將 殺伐虛悲公主親

崆峒西極過崑崙 駝馬由來擁國門 逆氣數年吹路斷 蕃人聞道漸星奔

勃律天西采玉河 堅昆碧盌最來多 舊隨漢使千堆寶 少荅胡王萬匹羅

今春喜氣滿乾坤 南北東西拱至尊 大曆二年調玉燭 玄元皇帝聖雲孫

席謙不見近彈棊 畢曜仍傳舊小詩 玉局他年無限笑 白楊今日幾人悲

鄭公粉繪隨長夜 曹霸丹青已白頭 天下何曾有山水 人間不解重驊騮

湖水林風相與清 殘尊下馬復同傾 久判野鶴如霜鬢 遮莫鄰雞下五更

歧王宅裏尋常見 崔九堂前幾度聞 正是江南好風景 落花時節又逢君

虢國夫人承主恩 平明上馬入宮門 却嫌脂粉涴顏色 澹埽蛾眉朝至尊

朱櫻此日垂朱實 郭外誰家負郭田 萬里相逢貪握手 高才却望足離筵

萬里平沙一聚塵 南飛羽檄北來人 傳道五原烽火急 單于昨夜寇新秦

草色青青柳色黃 桃花歷亂李花香 東風不爲吹愁去 春日偏能惹恨長

紅粉當壚弱柳垂 金花臘酒解酴醿 笙歌日暮能留客 醉殺長安輕薄兒

銀河帝女下三清 紫禁笙歌出九城 爲報延州來聽樂 須知天下欲昇平

梁子工文四十年 詩顛名過草書顛 白頭仍作功曹掾 祿薄難供沽酒錢

今夕秦天一鴈來 梧桐墜葉搗衣催 思君獨步華亭月 舊館秋陰生綠苔

雪晴雲散北風寒 楚水吳山道路難 今日送君須盡醉 明朝相憶路漫漫

江上相逢皆舊遊 湘山永望不堪愁 明月秋風洞庭水 孤鴻落葉一扁舟

楓岸紛紛落葉多 洞庭秋水晚來波 乘興輕舟無近遠 白雲明月弔湘娥

江畔楓葉初帶霜 渚邊菊花亦已黃 輕舟落日興不盡 三湘五湖意何長

日長風煖柳青青 北鴈歸飛入窅冥 岳陽城上聞吹笛 能使春心滿洞庭

湘中老人讀黃老 手援紫藟坐碧草 春至不知湖水深 日暮忘却巴陵道

今日相逢落葉前 洞庭秋水遠連天 共說金華舊遊處 回看北斗欲潸然

雙鶴南飛度楚山 楚南相見憶秦關 願值迴風吹羽翼 早隨陽鴈及春還

一片仙雲入帝鄉 數聲秋鴈至衡陽 借問清都舊花月 豈知遷客泣瀟湘

柳絮飛時別洛陽 梅花發後到三湘 世情已逐浮雲散 離恨空隨江水長

西江萬里向東流 今夜江邊駐客舟 月色更添春色好 蘆風似勝竹風幽

疇昔丹墀與鳳池 即今相見兩相悲 朱崖雲夢三千里 欲別俱爲慟哭時

謫宦三年尚未回 故人今日又重來 聞道崖州一千里 今朝須盡數千杯

江路東連千里潮 青雲北望紫微遙 莫道巴陵湖水闊 長沙南畔更蕭條

東山殘雨挂斜暉 野客巢由指翠微 別酒稍酣乘興去 知君不羨白雲歸

連山畫出暎禪扉 粉壁香筵滿翠微 坐來鑪氣縈空散 共指晴雲向嶺歸

江華勝事接湘濱 千里湖山入興新 才子思歸催去櫂 汀花且爲駐殘春

谷口春殘黃鳥稀 辛夷花盡杏花飛 始憐幽竹山窗下 不改清陰待我歸

畫戟朱樓暎晚霞 高梧寒柳度飛鴉 門前不見歸軒至 城上愁看落日斜

竹下忘言對紫茶 全勝羽客醉流霞 塵心洗盡興難盡 一樹蟬聲片影斜

芍藥花開出舊欄 春衫掩淚再來看 主人不在花長在 更勝青松守歲寒

大學三年聞琢玉 東堂一舉早成名 借問還家何處好 玉人含笑下機迎

月照溪邊一罩蓬 夜聞清唱有微風 小樓深巷敲方響 水國人家在處同

瀟湘何事等閑回 水碧沙明兩岸苔 二十五弦彈夜月 不勝清怨却飛來

水遶冰渠漸有聲 氣融煙塢晚來明 東風好作陽和使 逢草逢花報發生

降士林霑蕙草寒 弦驚翰苑失鴛鸞 秋中回首君門阻 馬上應歌行路難

斗酒忘言良夜深 紅萱露滴鵲驚林 欲知別後思今夕 漢水東流是寸心

驥足駸駸吳越關 屏星復與紫書還 已知從事元無事 城上愁看海上山

三軍版築脫金刀 黎庶翻慚將士勞 不憶新城連嶂起 唯驚畫角入雲高

故城門外春日斜 故城門裏無人家 市朝欲認不知處 漠漠野田空草花

長楊殺氣連雲飛 漢主秋畋正掩圍 重門日晏紅塵出 數騎胡人獵獸歸

亂水東流落照時 黃花滿徑客行遲 林端忽見南山色 馬上還吟陶令詩

今日陶家野興偏 東籬黃菊映秋田 浮雲暝鳥飛將盡 始達青山新月前

花繁柳暗九門深 對飲悲歌淚滿襟 數日鶯花皆落羽 一回春至一傷心

偶存名跡在人間 順俗與時未安閑 來謁大官兼問政 扁舟却入九疑山

湘江二月春水平 滿月和風宜夜行 唱橈欲過平陽戍 守吏相呼問姓名

千里楓林煙雨深 無朝無暮有猨吟 停橈靜聽曲中意 好是雲山韶濩音

零陵郡北湘水東 浯溪形勝滿湘中 溪口石顛堪自逸 誰能相伴作漁翁

下瀧船似入深淵 上瀧船似欲昇天 瀧南始到九疑郡 應絕高人乘興船

月落烏啼霜滿天 江楓漁父對愁眠 姑蘇城外寒山寺 夜半鐘聲到客船

耕夫召募逐樓船 春草青青萬頃田 試上吳門窺郡郭 清明幾處有新煙

流年一日復一日 世事何時是了時 試向東林問禪伯 遣將心地學琉璃

紫陽宮女捧丹砂 王母令過漢帝家 春風不肯停仙馭 却向蓬萊看杏花

吳鄉歲貢足嘉賓 後進之中見此人 別業更臨洙泗上 擬將書卷對殘春

何事千年遇聖君 坐令雙鬢老江雲 南行更入山深淺 岐路悠悠水自分

綵樓歌館正融融 一騎星飛錦帳空 老盡名花春不管 年年啼鳥怨東風

雲淡山橫日欲斜 郵亭下馬對殘花 自從身逐征西府 每到開時不在家

白馬馱經事已空 斷碑殘剎見遺蹤 蕭蕭茅屋秋風起 一夜雨聲羈思濃

碧瓦朱楹白晝閑 金衣寶扇曉風寒 摩雲觀閣高如許 長對河流出斷山

六國平來四海家 相君當代擅才華 誰知頌德山頭石 却與他人戒後車

江口千家帶楚雲 江花亂點雪紛紛 春風落日誰相見 青翰舟中有鄂君

春城無處不飛花 寒食東風御柳斜 日暮漢宮傳蠟燭 輕煙散入五侯家

駿馬牽來御柳中 鳴鞭欲向渭橋東 紅蹄亂蹋春城雪 花頷驕嘶上苑風

鴛鴦赭白齒新齊 晚日花中散碧蹄 玉勒斗回初噴沫 金鞭欲下不成嘶

湘竹斑斑湘水春 衡陽太守虎符新 朝來笑向歸鴻道 早晚南飛見主人

浮雲不共此山齊 山靄蒼蒼望轉迷 曉月暫飛高樹裏 秋河隔在數峰西

長樂花枝雨點銷 江城日暮好相邀 春樓不閉葳蕤鎖 綠水回通宛轉橋

蓬萊闕下是天家 上路新回白鼻騧 急管晝催平樂酒 春衣夜宿杜陵花

五柞宮中過臘看 萬年枝上雪花殘 綺窗夜閉玉堂靜 素綆朝穿金井寒

家在長陵小市中 珠簾繡戶對春風 君王昨日移仙仗 玉輦迎將入漢宮

王孫別舍擁朱輪 不羨空名樂此身 門外碧潭春洗馬 樓前紅燭夜迎人

千點斕斒玉勒驄 青絲結尾繡纏騣 鳴鞭曉出章臺路 葉葉春衣楊柳風

白雲斜日影深松 玉宇瑤壇知幾重 把酒題詩人散後 華陽洞裏有疎鐘

官柳青青匹馬嘶 迴風暮雨入銅鞮 佳期別在春山裏 應是人蓡五葉齊

南過猨聲一逐臣 回看秋草淚霑巾 寒天暮雪空山裏 幾處蠻家是主人

舊事仙人白兔公 掉頭歸去又乘風 柴門流水依然在 一路寒山萬木中

烏紗靈壽對秋風 悵望浮雲濟水東 官樹陰陰鈴閣暮 州人轉憶白頭翁

五營河畔列旌旗 吹角鳴鼙日暮時 曾是信陵門下客 兩迴相弔不勝悲

涼風臺上三峯月 不夜城邊萬里沙 離別莫言關塞遠 夢魂長在子真家

金屋瓊臺蕭史家 暮春三月渭州花 到君仙洞不相見 謂已吹簫乘早霞

洞庭正波蘋葉衰 豈是秦吳遠別時 謝君篋中綺端贈 何以報之長相思

客鳥倦飛思舊林 裴徊猶戀衆花陰 他時相憶雙航葦 莫問吳江深不深

輶車駱馬往從誰 夢浦蘭臺日更遲 欲識桃花最多處 前程問取武陵兒

勸酒論心夜不疲 含情有待問誰思 佇看晴月澄澄影 來照江樓酩酊時

紫蔓青條拂酒壺 落花時與竹風俱 歸時自負花前醉 笑向鯈魚問樂無

溪上遙聞精舍鐘 泊舟微徑度深松 青山霽後雲猶在 畫出東南四五峰

鳳吹聲如隔綵霞 不知牆外是誰家 重門深鎖無尋處 疑有碧桃千樹花

窅窅雲旗去不還 陰陰祠宇閉空山 我來始悟丹青妙 稽首如逢冰雪顏

曙雪蒼蒼兼曙雲 朔風煙鴈不堪聞 貧交此別無他贈 唯有青山遠送君

穆陵關上秋雲起 安陸城邊遠行子 薄暮寒蟬三兩聲 迴頭故鄉千萬里

白首思歸歸不得 空山聞鴈鴈聲哀 高城落日望西北 又見秋風逐水來

湘山木落洞庭波 湘水連雲秋鴈多 寂寞舟中誰借問 月明只自聽漁歌

歲晏蒼郊蓬轉時 遊人相見說歸期 宓君堂上能留客 明日還家應未遲

看取庭蕪白露新 勸君不用久風塵 秋來多見長安客 解愛鱸魚能幾人

妙吹楊葉動悲笳 胡馬迎風起恨賒 若是鴈門寒月夜 此時應卷盡驚沙

天生一藝更無倫 寥亮幽音妙入神 吹向別離攀折處 當應合有斷腸人

遠山誰辨江南北 長路空隨樹淺深 流蕩飄颻此何極 唯應行客共知心

詞客金門未有媒 遊吳適越任舟迴 遠水迢迢分手去 天邊山色待人來

紅霞紫氣晝氳氳 絳節青幢迎少君 忽從林下昇天去 空使時人禮白雲

道向毗陵豈是歸 客中誰與換春衣 今夜孤舟行近遠 子荆零雨正霏霏

鴻悲月白時將謝 正可招尋惜遙夜 翠帳蘭房曲且深 寧知戶外清霜下

秋夜深深北送君 陰蟲切切不堪聞 歸舟明日毗陵道 迴首姑蘇是白雲

纔見吳洲百草春 已聞燕雁一聲新 秋風何處催年急 偏逐山行水宿人

戀親時見在人羣 多在東山就白雲 獨坐焚香誦經處 深山古寺雪紛紛

悵望南徐登北固 迢遙西塞恨東關 落日臨川問音信 寒潮唯帶夕陽還

何事千年遇聖君 坐令雙鬢老如雲 南行更入深山淺 岐路悠悠水自分

軒窗縹緲起烟霞 誦訣存思白日斜 聞道崑崙有仙籍 何時青鳥送丹砂

渭曲春光無遠近 池陽谷口倍芳菲 官舍村橋來幾日 殘花寥落待君歸

淒淒遊子若飄蓬 明月清罇秪暫同 南望千山如黛色 愁君客路在其中

四牡驅馳千里餘 越山稠疊海林疎 不辭終日離家遠 應爲劉公一紙書

釋子身心無垢紛 獨將衣鉢去人羣 相思晚望松林寺 唯有鐘聲出白雲

君家南郭白雲連 正待情人弄石泉 月照煙花迷客路 蒼蒼何處是伊川

不見白衣來送酒 但令黃菊自開花 愁看日晚良辰過 步步行尋陶令家

露濕青蕪時欲晚 水流黃葉意無窮 節近重陽念歸否 眼前籬菊帶秋風

海花爭讓候榴花 犯雪先開內史家 末客朝朝鈴閣下 從公步履玩年華

半夜回舟入楚鄉 月明山水共蒼蒼 孤猨更發秋風裏 不是愁人亦斷腸

蠻歌荳蔻北人愁 松雨蒲風野艇秋 浪起鵁鶄眠不得 寒沙細細入江流

瀨頭細草接疎林 惡浪罾船半欲沈 宿鷺眠洲非舊浦 去年沙觜是江心

蛾眉曼臉傾城國 鳴環動佩新相識 銀漢斜臨白玉堂 芙蓉行障掩燈光

畫舸雙艚錦爲纜 芙蓉花發蓮葉暗 門前月色映橫塘 感郎中夜度瀟湘

華亭霽色滿今朝 雲裏檣竿去轉遙 莫怪山前深復淺 清淮一日兩迴潮

更深月色半人家 北斗闌干南斗斜 今夜偏知春氣暖 蟲聲新透綠窗紗

紗窗日落漸黃昏 金屋無人見淚痕 寂寞空庭春欲晚 梨花滿地不開門

朝日殘鶯伴妾啼 開簾只見草萋萋 庭前時有東風入 楊柳千條盡向西

黃河遠上白雲間 一片孤城萬仞山 羌笛何須怨楊柳 春光不度玉門關

單于北望拂雲堆 殺馬登壇祭幾迴 漢家天子今神武 不肯和親歸去來

長堤春水綠悠悠 畎入漳河一道流 莫聽聲聲催去櫂 桃溪淺處不勝舟

薊庭蕭瑟故人稀 何處登高且送歸 今日暫同芳菊酒 明朝應作斷蓬飛

十五能文西入秦 三十無家作路人 時命不將明主合 布衣空惹洛陽塵

中禁仙池越鳳凰 池邊詞客紫薇郎 既能作頌雄風起 何不時吹蘭蕙香

黃河流出有浮橋 晉國歸人此路遙 若傍闌干千里望 北風驅馬雨蕭蕭

歲歲金河復玉關 朝朝馬策與刀環 三春白雪歸青冢 萬里黃河遶黑山

關山萬里遠征人 一望關山淚滿巾 青海戍頭空有月 黃沙磧裏本無春

高檻連天望武威 窮陰拂地戍金微 九城弦管聲遙發 一夜關山雪滿飛

一月主人笑幾回 相逢相識且銜杯 眼看春色如流水 今日殘花昨日開

一年始有一年春 百歲曾無百歲人 能向花前幾回醉 十千沽酒莫辭貧

我師一念登初地 佛國笙歌兩度來 唯有門前古槐樹 枝低只爲挂銀臺

秋風颯颯雨霏霏 愁殺恓遑一布衣 辭君且作隨陽鳥 海內無家何處歸

長策胸中不復論 荷衣藍縷閉柴門 當時漢祖無三傑 爭得咸陽與子孫

數片荷衣不蔽身 青山白鳥豈知貧 如今非是秦時世 更隱桃花亦笑人

禪室繩牀在翠微 松間荷笠一僧歸 磬聲寂歷宜秋夜 手冷燈前自衲衣

簷前朝暮雨添花 八十真僧飯一麻 入定幾時將出定 不知巢燕污袈裟

欲強登高無力也 籬邊黃菊爲誰開 共知不是潯陽郡 那得王弘送酒來

霞外主人門不扃 數株桃樹藥囊青 閑行池畔隨孤鶴 若問多應道姓丁

黃精蒸罷洗瓊杯 林下從留石上苔 昨日圍棋未終局 多乘白鶴下山來

盤石垂蘿即是家 回頭猶看五枝花 松間寂寂無煙火 應服朝來一片霞

昨日年催白髮新 身如麋鹿不知貧 時時亦被羣兒笑 賴有南山四老人

荷衣半破帶莓苔 笑向陶潛酒甕開 縱醉遠須上山去 白雲那肯下山來

蓑笠雙童傍酒船 湖山相引到房前 團蕉何事敎人見 暫借空牀守坐禪

禪室遙看峰頂頭 白雲東去水長流 松間儻許幽人住 不更將錢買沃州

久臥雲間已息機 青袍忽著狎鷗飛 詩興到來無一事 郡中今有謝玄暉

黯黯嚴城罷鼓鼙 數聲相續出寒棲 不嫌驚破紗窗夢 却恐爲妖半夜啼

我是瀟湘放逐臣 君辭明主漢江濱 天外常求太白老 金陵捉得酒仙人

昨夜秋風入漢關 朔雲邊月滿西山 更催飛將追驕虜 莫遣沙場匹馬遠

晦日新晴春色嬌 萬家攀折渡長橋 年年老向江城寺 不覺春風換柳條

萬事傷心對管弦 一身含淚向春煙 黃金用盡敎歌舞 留與他人樂少年

方外主人名道林 怕將水月淨身心 居然對我說無我 寂歷山深將夜深

丹陽郭裏送行舟 一別心知兩地秋 日晚江南望江北 寒鴉飛盡水悠悠

秦僧吹竹閉秋城 早在梨園稱主情 今夕襄陽山太守 座中流淚聽商聲

新安非欲枉帆過 海內如君有幾何 醉裏別時秋水色 老人南望一狂歌

湖上新正逢故人 情深應不笑家貧 明朝別後門還掩 修竹千竿一老身

處處雲山無盡時 桐廬南望轉參差 舟人莫道新安近 欲上潺湲行自遲

秋江渺渺水空波 越客孤舟欲榜歌 手折衰楊悲老大 故人零落已無多

新繫青絲百尺繩 心在君家轆轤上 我心皎潔君不知 轆轤一轉一惆悵

何處春風吹曉幕 江南淥水通朱閣 美人二八面如花 泣向春風畏花落

地盤山鷄猶可像 坎坎砰砰隨手長 夜半高樓沈醉時 萬里踏橋亂山響

萬里行人欲渡溪 千行珠淚滴爲泥 已成殘夢隨君去 猶有驚烏半夜啼

惆悵多山人復稀 杜鵑啼處淚霑衣 故園此去千餘里 春夢猶能夜夜歸

水邊垂柳赤欄橋 洞裏仙人碧玉簫 近得麻姑音信否 潯陽江上不通潮

五湖秋葉滿行船 八月靈槎欲上天 君向長安余適越 獨登秦望望秦川

不到山陰十二春 鏡中相見白頭新 此生不復爲年少 今日從他弄老人

子夜新聲何處傳 悲翁更憶太平年 即今法曲無人唱 已逐霓裳飛上天

百舌猶來上苑花 遊人獨自憶京華 遙知寢廟嘗新後 敕賜櫻桃向幾家

野人愛向山中宿 況在葛洪丹井西 庭前有箇長松樹 夜半子規來上啼

野客歸時無四鄰 黔婁別久案常貧 漁樵舊路不堪入 何處空山猶有人

江村日暮尋遺老 江水東流橫浩浩 竹裏閑窗不見人 門前舊路生青草

青嶂青溪直復斜 白雞白犬到人家 仙人住在最高處 向晚春泉流白花

竿頭五兩風褭褭 水上雲帆逐飛鳥 送君初出揚州時 靄靄曈曈江溢曉

此是昔年征戰處 曾經永日絕人行 千家寂寂對流水 唯有汀洲春草生

此去臨溪不是遙 樓中望見赤城標 不知疊嶂重霞裏 更有何人度石橋

家在雙峰蘭若邊 一聲秋磬發孤煙 山連極浦鳥飛盡 月上青林人未眠

故園黃葉滿青苔 夢後城頭曉角哀 此夜斷腸人不見 起行殘日影徘徊

天下如今已太平 相公何事喚狂生 箇身恰似籠中鶴 東望滄溟呌數聲

野人本自不求名 欲向山中過一生 莫嫌憔悴無知己 別有煙霞似弟兄

楚客停橈欲問誰 白沙江草麴塵絲 生公手種殿前樹 唯有花開鶗鴂悲

鳴笳已逐春風咽 匹馬猶依舊路嘶 遙望柳家門外樹 恐聞黃鳥向人啼

禁柳煙中聞曉烏 風吹玉漏盡銅壺 內官先向蓬萊殿 金合開香瀉御鑪

玉樓天半起笙歌 風送宮嬪笑語和 月殿影開聞夜漏 水精簾卷近銀河

玉階容衛宿千官 風獵青旂曉仗寒 侍女先來薦瓊蘂 露漿新下九霄盤

九重天樂降神仙 步舞分行踏錦筵 嘈囋一聲鐘鼓歇 萬人樓下拾金錢

金吾持戟護新簷 天樂聲傳萬姓瞻 樓上美人相倚看 紅妝透出水精簾

桃花嶺上覺天低 人上青山馬隔溪 行到三姑學仙處 還有劉阮二郎迷

日暮銜花飛鳥還 月明溪上見青山 遙知玉女窗前樹 不是仙人不得攀

世間只有情難說 今夜應無不醉人 若向洞庭山下過 暗知澆瀝聖姑神

江南無處不聞歌 晦日中軍樂更多 不是風光催柳色 却緣威令動陽和

杜宇冤亡積有時 年年啼血動人悲 若敎恨魄皆能化 何樹何山着子規

萬里飛來爲客鳥 曾蒙丹鳳借枝柯 一朝鳳去梧桐死 滿目鴟鳶奈爾何

身執金吾主禁兵 腰間寶劍重橫行 接輿亦是狂歌者 更就將軍乞一聲

家住義興東舍溪 溪邊莎草雨無泥 上人一向心入定 春鳥年年空自啼

出頭皆是新年少 何處能容老病翁 更把浮榮喻生滅 世間無事不虛空

鳥啼花發柳含煙 擲却風光憶少年 更上高樓望江水 故鄉何處一歸船

青草湖邊日色低 黃茅嶂裏鷓鴣啼 丈夫飄蕩今如此 一曲長歌楚水西

不覺老將春共至 更悲攜手幾人全 還丹寂寞羞明鏡 手把屠蘇讓少年

山中好處無人別 澗梅僞作山中雪 野客相逢夜不眠 山中童子燒松節

玉作搔頭金步搖 高張苦調響連宵 欲知寫盡相思夢 度水尋雲不用橋

汗浥新裝畫不成 絲催急節舞衣輕 落花遶樹疑無影 回雪從風暗有情

柳拂青樓花滿衣 能歌宛轉世應稀 空中幾處聞清響 欲遶行雲不遣飛

秦聲楚調怨無窮 隴水胡笳咽復通 莫遣黃鶯花裏囀 參差撩亂妬春風

欲寫人間離別心 須聽鳴鳳似龍吟 江南曲盡歸何處 洞水山雲知淺深

好鳥共鳴臨水樹 幽人獨欠買山錢 若爲種得千竿竹 引取君家一眼泉

少微不向吳中隱 爲箇生緣在鹿門 行入漢江秋月色 襄陽耆舊幾人存

武帝祈靈太乙壇 新豐樹色繞千官 那知今夜長生殿 獨閉山門月影寒

東晉王家在此溪 南朝樹色隔窗低 碑沈字滅昔人遠 谷鳥猶向寒花啼

樓臺采翠遠分明 聞說仙家在此城 欲上仙城無路上 水邊花裏有人聲

一別長安路幾千 遙知舊日主人憐 賈生只是三年謫 獨自無才已四年

古廟楓林江水邊 寒鴉接飯雁橫天 大孤山遠小孤出 月照洞庭歸客船

嵩山石壁挂飛流 無限神仙在上頭 采得新詩題石壁 老人惆悵不同遊

靈溪宿處接靈山 窈映高樓向月閑 夜半鶴聲殘夢裏 猶疑琴曲洞房閒

花落深宮鶯亦悲 上陽宮女斷腸時 君恩不閉東流水 葉上題詩寄與誰

崦裏桃花逢女冠 林間杏葉落仙壇 老人方授上清籙 夜聽步虛山月寒

棲霞山中子規鳥 口邊血出啼不了 山僧後夜初出定 聞似不聞山月曉

帝子蒼梧不復歸 洞庭葉下荆雲飛 巴人夜唱竹枝後 腸斷曉猿聲漸稀

方丈玲瓏花竹閑 已將心印出人閒 家家門外長安道 何處相逢是寶山

彌天釋子本高情 往往山中獨自行 莫怪狂人游楚國 蓮花只在淤泥生

魏帝宮人舞鳳樓 隋家天子泛龍舟 君王夜醉春眠晏 不覺桃花逐水流

暫出河邊思遠道 却來窗下聽新鶯 故人一別幾時見 春草還從舊處生

渺渺春生楚水波 楚人齊唱竹枝歌 與君皆是思歸客 拭淚看花奈老何

故人曾任丹徒令 買得青山擬獨耕 不作草堂招遠客 却將垂柳借啼鶯

長樂宮連上苑春 玉樓金殿豔歌新 君門一入無由出 唯有宮鶯得見人

稚子比來騎竹馬 猶疑只在屋東西 莫言道者無悲事 曾聽巴猿向月啼

絕頂茅庵老此生 寒雲孤木伴經行 世人那得知幽徑 遙向青峰禮磬聲

石馬雙雙當古樹 不知何代公侯墓 墓前靡靡春草深 唯有行人看碑路

傭賃難堪一身老 皤皤力役在青春 林園手種唯吾事 桃李成陰歸別人

雖言千騎上頭居 一世生離恨有餘 葉下綺窗銀燭冷 含啼自草錦中書

國使翻翻隨斾旌 隴西岐路足荒城 氈裘牧馬胡雛小 日暮蕃歌三兩聲

一樹寒梅白玉條 迥臨村路傍溪橋 應緣近水花先發 疑是經春雪未銷

好是春風湖上亭 柳條藤蔓繫離情 黃鶯久住渾相識 欲別頻啼四五聲

雨暗商山過客稀 路傍孤店閉柴扉 卸鞍良久茅簷下 待得巴人樵採歸

江干入夜杵聲秋 百尺疎桐挂斗牛 思苦自看明月苦 人愁不是月華愁

陰雲萬里晝漫漫 愁坐關心事幾般 爲報春風休下雪 柳條初放不禁寒

日長巴峽雨濛濛 又說歸舟路未通 遊人不及西江水 先得東流到渚宮

自憐春日客長沙 江上無人轉憶家 光景却添鄉思苦 簷前數片落梅花

三湘漂寓若流萍 萬里湘鄉隔洞庭 羇客春來心欲碎 東風莫遣柳條青

秋宵月色勝春宵 萬里天涯靜寂寥 近來數夜飛霜重 只畏娑婆樹葉凋

九月湘江水漫流 沙邊唯覽月華秋 金風浦上吹黃葉 一夜紛紛滿客舟

數載蹉跎罷搢紳 五湖乘興轉迷津 如今野客無家第 醉處尋常是主人

葉縣門前江水深 淺於羇客報恩心 把君詩卷西歸去 一度相思一度吟

風卷寒雲暮雪晴 江煙洗盡柳條輕 簷前數片無人埽 又得書窗一夜明

自用金錢買槿栽 二年方始得花開 鮮紅未許佳人見 蝴蝶爭知早到來

宋玉亭前悲暮秋 陽臺路上雨初收 應緣此處人多別 松竹蕭蕭也帶愁

畫角初鳴殘照微 營營鞍馬往來稀 相逢士卒皆垂淚 八座朝天何日歸

虞帝南遊不復還 翠蛾幽怨水雲間 昨夜月明湘浦宿 閨中珂珮度空山

三月江城柳絮飛 五年遊客送人歸 故將別淚和鄉淚 今日闌干濕汝衣

漢將歸來虜塞空 旌旗初下玉關東 高蹄戰馬三千匹 落日平原秋草中

悲風慘慘雨修修 峴北山低草木愁 暗發前軍連夜戰 平明旌斾入襄州

五營飛將擁霜戈 百里僵屍滿濜河 日暮歸來看劍血 將軍却恨殺人多

龍繞旌竿獸滿旗 飜營乍似雪中移 中軍一隊三千騎 盡是幷州遊俠兒

寶鈿香蛾翡翠裙 裝成掩泣欲行雲 殷勤好取襄王意 莫向陽臺夢使君

涔陽女兒花滿頭 毿毿同泛木蘭舟 秋風日暮南湖裏 爭唱菱歌不肯休

胡風略地燒連山 碎葉孤城未下關 山頭烽子聲聲呌 知是將軍夜獵還

俗塵浮垢閉禪關 百歲身心幾日閑 安得此生同草木 無營長在四時間

畫角三聲動客愁 曉霜如雪覆江樓 誰道桂林風景暖 到來重著皁貂裘

花是深紅葉麴塵 不將桃李共爭春 今日驚秋自憐客 折來持贈少年人

亞相何年鎮百蠻 生涯萬事瘴雲間 夜郎城外誰人哭 昨日空餘旌節還

看花淚盡知春盡 魂斷看花秪恨春 名位未霑身欲老 詩書寧救眼前貧

楊柳煙含灞岸春 年年攀折爲行人 好風若借低枝便 莫遣青絲埽路塵

埽石焚香禮碧空 露華偏濕蘂珠宮 如何說得天壇上 萬里無雲月正中

綺陌彤彤花照塵 王門侯邸盡朱輪 城南舊有山村路 欲向雲霞覓主人

雲公蘭若深山裏 月明松殿微風起 試問空門清淨心 蓮花不著秋潭水

寒江近戶漫流聲 竹影臨窗亂月明 歸夢不知湖水闊 夜來還到洛陽城

謝庭風韻婕妤才 天縱斯文去不迴 一宅柳花今似雪 鄉人擬築望仙臺

百戰初休十萬師 國人西望翠華時 家家盡唱升平曲 帝幸梨園親製詞

奪嫡心萌事可憂 四賢西笑暫安劉 後王不敢論珪組 土偶人前枳樹秋

露盤花水望三星 髣髴虛無爲降靈 斜漢沒時人不寐 幾條蛛網下風庭

楚塞餘春聽漸稀 斷猿今夕讓霑衣 雲埋老樹空山裏 髣髴千聲一度飛

之荆且願依劉表 折桂終慙見郄詵 舍弟未應絲作鬢 園公不用印隨身

翠羽雕蟲日日新 翰林工部欲何神 自悲由瑟無彈處 今作關西門下人

衛郊多壘少人家 南渡天寒日又斜 君子素風悲已矣 杏園無復一枝花

曾絕朱纓吐錦茵 欲披荒草訪遺塵 秋風忽灑西園淚 滿目山陽笛裏人

白髮侵侵生有涯 青襟曾愛紫河車 自憐悟主難歸去 馬上看山恐到家

青史編名在篋中 故林遺廟揖仁風 還將文字如顏色 暫下蒲車爲魯公

一旦悲歡見孟光 十年辛苦伴滄浪 不知筆硯緣封事 猶問傭書日幾行

昨日偷閑看花了 今朝多雨奈人何 人間盡似逢花雨 莫愛芳菲濕綺羅

南渡登州即水仙 西垣有客思悠然 因君相問爲官意 不賣毗陵負郭田

萬年枝下昔同趨 三事行中半已無 路自長沙忽相見 共驚雙鬢別來殊

武陵緣源不可到 河陽帶縣詎堪誇 枝枝如雪南關外 一日休閑盡屬花

風雨荆州二月天 問人初雇峽中船 西南一望雲和水 猶道黔南有四千

曾識將軍段匹磾 幾場花下醉如泥 春來欲問林園主 桃李無言鳥自啼

曉日天山雪半晴 紅旗遙識漢家營 近來胡騎休南牧 羊馬城邊春草生

雲濕烟封不可闚 畫時唯有鬼神知 幾回逢著天台客 認得巖西最老枝

一點青螺白浪中 全依水府與天通 晴江萬里雲飛盡 鼇背參差日氣紅

滿地霜蕪葉下枝 幾回吟斷四愁詩 漢家若欲論封禪 須及相如未病時

白社會中嘗共醉 青雲路上未相逢 時人莫小池中水 淺處無妨有臥龍

無葉無枝不見空 連天撲地逕纔通 山鶯驚起酒醒處 火焰燒人雪噴風

翠輦西歸七十春 玉堂珠綴儼埃塵 武皇弓劍埋何處 泣問上陽宮裏人

愁雲漠漠草離離 太乙句陳處處疑 薄暮毀垣春雨裏 殘花猶發萬年枝

較獵燕山經幾春 雕弓白羽不離身 年來馬上渾無力 望見飛鴻指似人

仁壽元和二百年 濛籠水墨淡如煙 當時憔悴題名日 漢祖龍潛未上天

春遲不省似今年 二月無花雪滿天 村店閉門何處宿 夜深遙喚渡江船

荒陂古堞欲千年 名振圖書劍在泉 今日諸孫拜墳樹 愧無文字續燕然

竹林會裏偏憐小 淮水清時最覺賢 莫倚兒童輕歲月 丈人曾共爾同年

綠林兵起結愁雲 白羽飛書未解紛 天子欲開三面網 莫將弓箭射官軍

御馬新騎禁苑秋 白鷹來自東海頭 漢皇無事須游獵 雪亂爭飛錦臂韝

護霜雲映月朦朧 烏鵲爭飛井上桐 半夜酒醒人不覺 滿池荷葉動秋風

煙水初銷見萬家 東風吹柳萬條斜 大堤欲上誰相伴 馬踏春泥半是花

自從身屬富人侯 蟬噪槐花已四秋 今日一莖新白髮 懶騎官馬到幽州

十年憔悴武陵溪 鶴病深林玉在泥 今日太行平似砥 九霄初倚入雲梯

南州風土滯龍媒 黃紙初飛勅字來 二月曲江連舊宅 阿婆情熟牡丹開

翠輦紅旌去不回 蒼蒼宮樹鎖青苔 有人說得當時事 曾見長生玉殿開

高梧葉盡鳥巢空 洛水潺湲夕照中 寂寂天橋車馬絕 寒鴉飛入上陽宮

籬外涓涓澗水流 槿花半點夕陽收 欲題名字知相訪 又恐芭蕉不奈秋

書來未報幾時還 知在三湘五嶺間 獨立衡門秋水闊 寒鴉飛去日銜山

離宮路遠北原斜 生死恩深不到家 雲雨今歸何處去 黃鸝飛上野棠花

年來七十罷耕桑 就暖支羸強下牀 滿眼兒孫身外事 閑梳白髮對殘陽

懶性如今成野人 行藏由興不由身 莫驚此度歸來晚 買得西山正值春

傷心欲問前朝事 惟見江流去不回 日暮東風春草綠 鷓鴣飛上越王臺

風前推折千年劍 巖下澄空萬古潭 雙劍變成龍化去 兩溪相並水歸南

金錢贖得免刀痕 聞道禽魚亦感恩 好去長江千萬里 不須辛苦上龍門

故里心期奈別何 手栽芳樹憶庭柯 東臯黍熟君應醉 梨葉初紅白露多

自笑儒生著戰袍 書齋壁上挂弓刀 如今便是征人婦 好織迴文寄竇滔

芳菲美豔不禁風 未到春殘已墜紅 惟有側輪車上鐸 耳邊長似呌東東

龍向洞中銜雨出 鳥從花里帶香飛 白雲斷處見明月 黃葉落時聞擣衣

王氏家山昔在茲 陸機爲賦陸雲詩 青蓮香匝東西宇 日月與僧無盡時

柳家汀洲孟冬月 雲寒水清荻花發 一枝持贈朝天人 願比蓬萊殿前雪

天風吹我上層岡 露灑長松六月涼 願借老僧雙白鶴 碧雲深處共翺翔

玉壺山下雲居寺 六百年來選佛場 滿地白雲關不住 石泉流出落花香

漢家宮闕夢中歸 幾度氈房淚濕衣 惆悵不如邊鴈影 秋風猶得向南飛

鳳梭停織鵲無音 夢憶仙郎夜夜心 難得相逢容易別 銀河爭似妾愁深

軍門頻納受降書 一劒橫行萬里餘 漢祖謾夸婁敬策 卻將公主嫁單于

漢家旌幟滿陰山 不遣胡兒匹馬還 願得此身長報國 何須生入玉門關

看花無語淚如傾 多少春風怨別情 不識玉門關外路 夢中昨夜到邊城

金鴨香消欲斷魂 棃花春雨掩重門 欲知別後相思意 回看羅衣積淚痕

閉門茅底偶爲鄰 北阮那憐南阮貧 却是梅花無世態 隔牆分送一枝春

四郭青山處處同 客懷無計荅秋風 數家茅屋清溪上 千樹蟬聲落日中

朝陽齋前桃李樹 手栽清蔭接比鄰 明年此地看花發 愁向東風憶故人

日日澗邊尋茯苓 巖扉常掩鳳山青 歸來挂衲高林下 自翦芭蕉寫佛經

松下茅亭五月涼 汀沙雲樹晚蒼蒼 行人無限秋風思 隔水青山似故鄉

溪上誰家掩竹扉 鳥啼渾似惜春暉 日斜深巷無人跡 時見棃花片片飛

紅顆真珠誠可愛 白鬚太守亦何癡 十年結子知誰在 自向中庭種荔枝

一兩棕鞋八尺藤 廣陵行遍又金陵 不知竹雨竹風夜 吟對秋山那寺燈

伯勞東去鶴西還 雲總無心亦度山 何似嚴陵灘上客 一竿長伴白鷗閑

涼月如眉挂柳灣 越中山色鏡中看 蘭溪三日桃花雨 半夜鯉魚來上灘

蘇溪亭上草漫漫 誰倚東風十二闌 燕子不歸春事晚 一汀煙雨杏花寒

黨議連誅不可聞 直臣高士去紛紛 當時漏奪無人問 出宰東陽笑殺君

由來海畔逐樵漁 奉詔因乘使者車 却掌山中子男印 自看猶是舊潛夫

楚僧躡雪來招隱 先訪高人積雪中 已別剡溪逢雪去 雪山修道與師同

求理由來許便宜 漢朝龔遂不爲疵 如今謗起翻成累 唯有新人子細知

貧交相愛果無疑 共向人間聽直詞 從古以來何限枉 慚知暗室不曾欺

春風旅館長庭蕪 俯首低眉一老夫 已對鐵冠窮事本 不知廷尉念冤無

舉家相逐還鄉去 不向秋風怨別時 湖水兩重山萬里 定知行盡到京師

海上獨歸慚不及 邑中遺愛定無雙 蘭橈起唱逐流去 却恨山溪通外江

萬里羽書來未絕 五關烽火晝仍傳 故人多病盡歸去 唯有劉楨不得眠

五都來往無舊業 一代公卿盡故人 不肯低頭受羈束 遠師溪上拂纓塵

莫怕南風且盡歡 湘山多雨夏中寒 送君萬里不覺遠 此地曾爲心鐵官

鬢下初驚白髮時 更逢離別助秋悲 從今不學四方事 已共家人海上期

欲作別離西入秦 芝田棗逕往來頻 東湖此夕更留醉 逢著廬山學道人

擬向田間老此身 寒郊怨別甚於春 又聞故里朋遊盡 到日知逢何處人

懷王獨與佞人謀 聞道忠臣入亂流 今日登高望不見 楚雲湘水各悠悠

九疑深路遶山回 木落天清猨晝哀 猶隔簫韶一峯在 遙傳五馬向東來

故侯將我到山中 更上西峯見遠公 共問置心何處好 主人揮手指虛空

昨日臨川謝病還 求田問舍獨相關 宋時有井如今在 却種胡麻不買山

毫末成圍海變田 單家依舊住溪邊 比來已向人間老 今日相過却少年

鶴髮婆娑鄉里親 相邀共看往年春 擬將兒女歸來住 且是茅山見老人

插鬢茱萸來未盡 共隨明月下沙堆 高緇寂寂不相問 醉客無端入定來

日日河邊見水流 傷春未已復悲秋 山中舊宅無人住 來往風塵共白頭

半夜回舟入楚鄉 月明山水共蒼蒼 孤猨更叫秋風裏 不是愁人亦斷腸

三重江水萬重山 山裏春風度日閑 且向白雲求一醉 莫教愁夢到鄉關

山下孤城月上遲 相留一醉本無期 明年此夕遊何處 縱有清光知對誰

家在故林吳楚間 冰爲溪水玉爲山 更將舊政化鄰邑 遙見逋人相逐還

秋風裏許杏花開 杏樹傍邊醉客來 共待夜深聽一曲 醒人騎馬斷腸迴

風傳畫閣空知曉 雨濕江城不見春 堆案遶牀君莫怪 已經愁思古時人

孤舟上水過湘沅 桂嶺南枝花正繁 行客自知心有托 不聞驚浪與啼猨

湖上逢君亦不閑 暫將離別到深山 飄蓬驚鳥那自定 強欲相留雲樹間

霜鴈羣飛下楚田 羈人掩淚望秦天 君行江海無定所 別後相思何處邊

木葉紛紛湘水濱 此中何事往頻頻 臨風自笑歸時晚 更送浮雲逐故人

城郭喧喧爭送遠 危梁褭褭渡東津 楊花展轉引征騎 莫怪山中多看人

共醉流芳獨歸去 故園高士日相親 深山古路無楊柳 折取桐花寄遠人

少別華陽萬里遊 近南風景不曾秋 紅芳綠筍是行路 縱有啼猨聽却幽

楊柳青青滿路垂 贈行惟折古松枝 停舟一對湘江哭 哭罷無言君自知

曾向巫山峽裏行 羈猨一叫一回驚 聞道建溪腸欲斷 的知斷著第三聲

盧橘花開楓葉衰 出門何處望京師 沅湘日夜東流去 不爲愁人住少時

今年十月溫風起 湘水悠悠生白蘋 欲寄遠書還不敢 却愁驚動故鄉人

蘄水城西向北看 桃花落盡柳花殘 朱旗半捲山川小 白馬連嘶草樹寒

我身本似遠行客 況是亂時多病身 經山涉水向何處 羞見竹林禪定人

遠自五陵獨竄身 筑陽山中歸路新 橫流夜長不得渡 駐馬荒亭逢故人

仙人此夜忽凌波 更唱瑤臺一遍歌 嫁與將軍天上住 人間可得再相過

空門寂寂澹吾身 溪雨微微洗客塵 臥向白雲晴未盡 任他黃鳥醉芳春

十月江邊蘆葉飛 灌陽灘冷上舟遲 今朝未遇高風便 還與沙鷗宿水湄

花雪隨風不厭看 更多還肯失林巒 愁人正在書窗下 一片飛來一片寒

壠上流泉壠下分 斷腸嗚咽不堪聞 嫦娥一入月中去 巫峽千秋空白雲

忽然一曲稱君心 破却中人百家產 城外平人驅欲盡 帳中猶打衮花球

陰雷慢轉野雲長 駿馬雙嘶愛雨涼 應念龍鐘在泥滓 欲摧肝膽事王章

靈空聞偈夜清靜 雨裏花枝朝暮開 故友九泉留語別 逐臣千里寄書來

廬山道士夜攜琴 映月相逢辨語音 引坐霜中彈一弄 滿船商客有歸心

潁陽春色似河陽 一望繁花一縣香 今日送官君最恨 可憐才子白鬚長

同作金門獻賦人 二年悲見故園春 到闕不沾新雨露 還家空帶舊風塵

雜花飛盡柳陰陰 官路逶迤綠草深 對酒已成千里客 望山空寄兩鄉心

出關愁暮一沾裳 滿野蓬生古戰場 孤村樹色昏殘雨 遠寺鐘聲帶夕陽

誰憐苦志已三冬 却欲躬耕學老農 流水白雲尋不盡 期君何處得相逢

世故相逢各未閑 百年多在別離間 昨夜秋風今夜雨 不知何處入空山

常逢明月馬塵間 是夜照君歸處山 山中松桂花盡發 頭白屬君如等閑

金縷架裟國大師 能銷壞宅火燒時 復來擁膝說無住 知向人天何處期

沙鶴驚鳴野雨收 大河風物颯然秋 力微恩重諒難報 不是行人不解愁

軍人奉役本無期 落葉花開總不知 走馬城中頭雪白 若爲將面見湯師

看山獨行歸竹院 水遶前堦草生遍 空林細雨暗無聲 唯有愁心兩相見

原頭殯御遶新塋 原下行人望哭聲 更想秋山連古木 唯應石上見君名

行多有病住無糧 萬里還鄉未到鄉 蓬鬢哀吟古城下 不堪秋氣入金瘡

雙膝過頤頂在肩 四鄰知姓不知年 臥驅鳥雀惜禾黍 猶恐諸孫無社錢

萬條銀燭引天人 十月長安半夜春 步障三千隘將斷 幾多珠翠落香塵

一人女壻萬人憐 一夜調疎抵百年 爲報司徒好將息 明珠解轉又能圓

人主人臣是親家 千秋萬歲保榮華 幾時曾向高天上 得見今宵月裏花

比翼和鳴雙鳳皇 欲棲金帳滿城香 平明却入天泉裏 日氣曈曨五色光

雲日呈祥禮物殊 彤庭生獻五單于 塞垣萬里無飛鳥 可是邊城用郅都

臺殿雲深秋色微 君王初賜六宮衣 樓船泛罷歸猶早 行遣才人鬬射飛

殘妝色淺髻鬟開 笑映朱簾覰客來 推醉誰知弄花鈿 潘郎不敢使人催

自拈裙帶結同心 暖處偏知香氣深 愛捉狂夫問閑事 不知歌舞用黃金

草氣廚煙咽不開 繞牀連壁盡生苔 常時多病因多雨 那敢煩君車馬來

桃李風多日欲陰 百勞飛處落花深 貧居靜久難逢信 知隔春山不可尋

寄書常切到常遲 今日憑君君莫辭 若問玉人殊易識 蓮花府裏最清羸

官微多懼事多同 拙性偏無主驛功 山在門前登不得 鬢毛衰盡路塵中

見君何事不慙顏 白髮生來未到山 更嘆無家又無藥 往來唯在酒徒間

長裾珠履颯輕塵 閒以琴書列上賓 公子無讐可邀請 侯嬴此坐是何人

掖垣春色自天來 紅藥當堦次第開 萱草藂藂爾何物 等閑穿破綠莓苔

雲雪離披山萬里 別來曾住最高峰 暫到人間歸不得 長安陌上又相逢

悞以音聲祈遠公 請將徽軫付秋風 漾漾硤流吹不盡 月華如在白波中

夕照臨窗起暗塵 青松繞殿不知春 君看白髮誦經者 半是宮中歌舞人

雙屐參差錫杖斜 衲衣交膝對天花 瞻容悟問修持劫 似指前溪無數沙

中條山下黃礓石 壘作夷齊廟裏神 落葉滿堦塵滿座 不知澆酒爲何人

菖蒲飜葉柳交枝 暗上蓮舟鳥不知 更到無花最深處 玉樓金殿影參差

翠黛紅粧畫鷁中 共驚雲色帶微風 簫管曲長吹未盡 花南水北雨濛濛

泉聲遍野入芳洲 擁沫吹花草上流 落日行人漸無路 巢烏乳燕滿高樓

漢家天子好經過 白日青山宮殿多 見說只今生草處 禁泉荒石已相和

水氣朦朧滿畫梁 一迴開殿滿山香 宮娃幾許經歌舞 白首翻令憶建章

萬峯交掩一峰開 曉色常從天上來 似到西方諸佛國 蓮花影裏數樓臺

花正濃時人正愁 逢花却欲替花羞 年來笑伴皆歸去 今日晴明獨上樓

上方下方雪中路 白雲流水如閑步 數峰行盡猶未歸 寂寞經聲竹陰暮

寺前山遠古陂寬 寺裏人稀春草寒 何事最堪悲色相 折花將與老僧看

飢食松花渴飲泉 偶從山後到山前 陽坡軟草厚如織 因與鹿麛相伴眠

聞道山花如火紅 平明登寺已經風 老僧無見亦無說 應與看人心不同

蓮花影裏暫相離 纔出浮萍值罟師 上得龍門還失浪 九江何處是歸期

紅枝欲折紫枝殷 隔水連宮不用攀 會待長風吹落盡 始能開眼向青山

洛下渠頭百卉新 滿筵歌笑獨傷春 何須更弄邵翁伯 即我此身如此人

三獻蓬萊始一嘗 日調金鼎閱芳香 貯之玉合才半餅 寄與阿連題數行

前船後船未相及 五兩頭平北風急 飛沙卷地日色昏 一半征帆浪花濕

頭白乘驢懸布囊 一迴言別泪千行 兒孫滿眼無歸處 唯到尊前似故鄉

朱門洞啓儼行車 金鐍裝囊半是書 君向東州問徐胤 羊公何事滅吹魚

長安豪貴惜春殘 爭翫街西紫牡丹 別有玉盤承露冷 無人起就月中看

前峰後嶺碧濛濛 草擁驚泉樹帶風 人語馬嘶聽不得 更堪長路在雲中

登登山路行時盡 決決溪泉到處聞 風動葉聲山犬吠 一家松火隔秋雲

八重巖崿疊晴空 九色煙霞遶洞宮 仙道多因迷路得 莫將心事問樵翁

公子求賢未識真 欲將毛遂比常倫 當時不及三千客 今日何如十九人

趙女乘春上畫樓 一聲歌發滿城秋 無端更唱關山曲 不是征人亦淚流

眼見風來沙旋移 經年不省草生時 莫言塞北無春到 總有春來何處知

破訥沙頭雁正飛 鸊鵜泉上戰初歸 平明日出東南地 滿磧寒光生鐵衣

漢將新從虜地來 旌旗半上拂雲堆 單于每近沙場獵 南望陰山哭始回

洛水橋邊雁影疎 陸機兄弟駐行車 欲陳漢帝登封草 猶待蕭郎寄內書

柳吳興近無消息 張長公貧苦寂寥 唯有角巾霑雨至 手持殘菊向西招

汴水東流無限春 隋家宮闕已成塵 行人莫上長堤望 風起楊花愁殺人

蕃州部落能結束 朝暮馳獵黃河曲 燕歌未斷塞鴻飛 牧馬羣嘶邊草綠

秦築長城城已摧 漢武北上單于臺 古來征戰虜不盡 今日還復天兵來

黃河東流流九折 沙場埋恨何時絕 蔡琰沒去造胡笳 蘇武歸來持漢節

爲報如今都護雄 匈奴且莫下雲中 請書塞北陰山石 願比燕然車騎功

行人夜上西城宿 聽唱梁州雙筦逐 此時秋月滿關山 何處關山無此曲

鴻雁新從北地來 聞聲一半却飛回 金河戍客腸應斷 更在秋風百尺臺

胡風凍合鸊鵜泉 牧馬千羣逐暖川 塞外征行無盡日 年年移帳雪中天

漢將如雲不直言 寇來翻罪綺羅恩 託君休洗蓮花血 留記千年妾淚痕

晚逐旌旗俱白首 少遊京洛共緇塵 不堪身外悲前事 強向杯中覓舊春

紫蕊叢開未到家 却教遊客賞繁華 始知年少求名處 滿眼空中別有花

腰懸錦帶佩吳鉤 走馬曾防玉塞秋 莫笑關西將家子 秪將詩思入涼州

蜀道山川心易驚 緣窗殘夢曉聞鶯 分明似寫文君恨 萬怨千愁弦上聲

惆悵秦城送獨歸 薊門雲樹遠依依 秋來莫射南飛雁 從遣乘春更北飛

青楓江畔白蘋洲 楚客傷離不待秋 君見隋朝更何事 柳楊南渡水悠悠

天山雪後海風寒 橫笛偏吹行路難 磧裏征人三十萬 一時回向月明看

邊霜昨夜墮關榆 吹角當城漢月孤 無限塞鴻飛不度 秋風卷入小單于

露溼晴花春殿香 月明歌吹在昭陽 似將海水添宮漏 共滴長門一夜長

烽火高飛百尺臺 黃昏遙自磧西來 昔時征戰回應樂 今日從軍樂未回

黃扉晚下禁垣鐘 歸坐南闈山萬重 獨有月中高興盡 雪峯明處見寒松

柿葉翻紅霜景秋 碧天如水倚紅樓 隔窗愛竹無人問 遣向鄰房覓戶鉤

關城榆葉早疎黃 日暮沙雲古戰場 表請回軍掩塵骨 莫教士卒哭龍荒

桃李年年上國新 風沙日日塞垣人 傷心更見庭前柳 忽有千條欲占春

破瑟悲秋已減弦 湘靈沈怨不知年 感君拂拭遺音在 更奏新聲明月天

微月東南上戍樓 琵琶起舞錦纏頭 更聞橫笛關山遠 白草胡沙西塞秋

寒山吹笛喚春歸 遷客相看淚滿衣 洞庭一夜無窮雁 不待天明盡北飛

南行直入鷓鴣羣 萬歲橋邊一送君 聞道望鄉聞不得 梅花暗落嶺頭雲

統漢峰西降戶營 黃河戰骨擁長城 只今已勒燕然石 北地無人空月明

霧袖煙裾雲母冠 碧琉璃簟井冰寒 焚香欲使三清鳥 靜拂桐陰上玉壇

柳花飛入正行舟 臥引菱花信碧流 聞道風光滿揚子 天晴共上望鄉樓

燕語如傷舊國春 宮花一落已成塵 自從一閉風光後 幾度飛來不見人

煙草連天楓樹齊 岳陽歸路子規啼 春江萬里巴陵戍 落日看沈碧水西

黃昏鼓角似邊州 三十年前上此樓 今日山城對垂淚 傷心不獨爲悲秋

漠南春色到滹沱 碧柳青青塞馬多 萬里關山今不閉 漢家頻許郅支和

水紋珍簟思悠悠 千里佳期一夕休 從此無心愛良夜 任他明月下西樓

回樂峰前沙似雪 受降城下月如霜 不知何處吹蘆管 一夜征人盡望鄉

邊城已在虜城中 烽火南飛入漢宮 漢庭議事先黃老 麟閣何人定戰功

無事將心寄柳條 等閑書字滿芭蕉 鄉關若有東流信 遣送揚州近驛橋

玉樹溶溶仙氣深 含光混俗似無心 長愁忽作鶴飛去 一片孤雲何處尋

漢室長陵小市東 珠簾繡戶對春風 君王昨日移仙仗 玉輦將迎入漢中

長樂花枝雨點銷 江城日暮好相邀 春樓不閉葳蕤鎖 綠水回連宛轉橋

浮雲不共此山齊 山靄蒼蒼望轉迷 曉月暫飛高樹裏 秋河隔在數峯西

湘竹斑斑湘水春 衡陽太守虎符新 朝來笑向歸鴻道 早晚南飛見主人

楊柳含煙灞岸春 年年攀折爲行人 好風若借低枝便 莫遣青絲掃路塵

掃石焚香禮碧空 露華偏溼蕊珠宮 如何說得天壇上 萬里無雲月在中

世故相逢各未閑 百年多在別離間 昨夜秋風今夜雨 不知何處入空山

伏波惟願裹尸還 定遠何須生入關 莫遣隻輪歸海窟 仍留一箭射天山

心期紫閣山中月 身過黃堆烽上雲 年髮已從書劒老 戎衣更逐霍將軍

先生沈病意何如 蓬艾門前客轉疎 不見領徒過絳帳 唯聞與婢削丹書

故人南去漢江陰 秋雨蕭蕭雲夢深 江上見人應下淚 由來遠客易傷心

月落星稀天欲明 孤燈未滅夢難成 披衣更向門前望 不忿朝來鵲喜聲

幾人同去謝宣城 未及酬恩隔死生 唯有夜猨知客恨 嶧陽溪路第三聲

黃花西上路何如 青壁連天雁亦疎 爲報長卿休滌器 漢家思見茂陵書

山店門前一婦人 哀哀夜哭向秋雲 自說夫因征戰死 朝來逢著舊將軍

聞說滄溟今已淺 何當白鶴更歸來 舊師唯有先生在 忍見門人掩淚回

金壺漏盡禁門開 飛燕昭陽侍寢回 隨分獨眠秋殿裏 遙聞語笑自天來

自嫌野性共人疎 憶向西林更結廬 寄謝山陰許都講 昨來頻得遠公書

暮雨蕭條過鳳城 霏霏颯颯重還輕 聞君此夜東林宿 聽得荷池幾番聲

李陵初送子卿回 漢月明時惆悵來 憶著長安舊遊處 千門萬戶玉樓臺

野寺尋春花已遲 背巖惟有兩三枝 明朝攜酒猶堪醉 爲報春風且莫吹

江齋一入何亭亭 因寄淪漣心杳冥 綠綺琴彈白雪引 烏絲絹勒黃庭經

千葉桃花勝百花 孤榮春晚駐年華 若教避俗秦人見 知向河源舊侶誇

仙郎歸奏過湘東 正值三湘二月中 惆悵滿川桃杏醉 醉看還與曲江同

辭家遠客愴秋風 千里寒雲與斷蓬 日暮隔山投古寺 鐘聲何處雨濛濛

信馬閑過憶所親 秋山行盡路無塵 主人莫惜松陰醉 還有千錢沽酒人

晚煙洲霧共蒼蒼 河雁驚飛不作行 廻斾轉舟行數里 歌聲猶自逐清湘

新種如今屢請和 玉關邊上幸無他 欲知北海苦辛處 看取節毛餘幾多

按節鳴笳中貴催 紅旌白斾滿船開 迎愁湓浦登城望 西見荆門積水來

海榴殷色透簾櫳 看盛看衰意欲同 若許三英隨五馬 便將濃豔鬬繁紅

暮雨朝雲幾日歸 如絲如霧濕人衣 三湘二月春光早 莫逐狂風繚亂飛

巴丘過日又登城 雲水湘東一日平 若愛春秋繁露學 正逢元凱鎮南荆

心嫌碧落更何從 月帔花冠冰雪容 行雨若迷歸處路 近南惟見祝融峰

湘川洛浦三千里 地角天涯南北遙 除却同傾百壺外 不愁誰奈兩魂銷

江岸梅花雪不如 看君驛馭向南徐 相聞不必因來雁 雲裏飛輧落素書

直用天才衆却瞋 應欺李杜久爲塵 南荒不死中華老 別玉翻同西國人

瑤華瓊蘂種何年 蕭史秦嬴向紫煙 時控綵鸞過舊邸 摘花持獻玉皇前

江邊日暮不勝愁 送客霑衣江上樓 明月峽添明月照 蛾眉峰似兩眉愁

西江浪接洞庭波 積水遙連天上河 鄉信爲憑誰寄去 汀洲燕雁漸來多

帝京元巳足繁華 細管清弦七貴家 此日風光誰不共 紛紛皆是掖垣花

花滿簾櫳欲度春 此時夫壻在咸秦 綠窗孤寢難成寐 紫燕雙飛似弄人

行到河邊從此辭 寒天日遠暮帆遲 可憐芳草成衰草 公子歸時過綠時

春愁不盡別愁來 舊淚猶長新淚催 相思倘寄相思字 君到揚州揚子迴

劒閣迢迢夢想間 行人歸路遶梁山 明朝騎馬搖鞭去 秋雨槐花子午關

仙花笑盡石門中 石室重重掩綠空 蹔下雲峰能幾日 却迴煙駕馭春風

五馬踟躕在路岐 南來只爲看花枝 鶯銜蝶弄紅芳盡 此日深閨那得知

湘陰直與地陰連 此日相逢憶醉年 美酒非如平樂貴 十升不用一千錢

中禁鳴鐘日欲高 北窗欹枕望頻搔 相思寂寞青苔合 唯有春風啼伯勞

新年雨雪少晴時 屢失尋梅看柳期 鄉信憶隨回鴈早 江春寒帶故陰遲

日日山川烽火頻 山河重起舊煙塵 一生孤負龍泉劒 羞把詩書問故人

客鴈秋來次第逢 家書頻寄兩三封 夕陽天外雲歸盡 亂見青山無數峰

祥煙瑞氣曉來輕 柳變花開共作晴 黃鳥遠啼鳷鵲觀 春風流出鳳皇城

漢國明妃去不還 馬馱絃管向陰山 匣中縱有菱花鏡 羞對單于照舊顏

共愛芳菲此樹中 千跗萬萼裹枝紅 遲遲欲去猶回望 覆地無人滿寺風

紅燭津亭夜見君 繁弦急管兩紛紛 平明分手空江轉 唯有猨聲滿水雲

榆落鵰飛關塞秋 黃雲畫角見幷州 翩翩羽騎雙旌後 上客親隨郭細侯

峽口花飛欲盡春 天涯去住淚沾巾 來時萬里同爲客 今日飜成送故人

峴山回首望秦關 南向荆州幾日還 今日登臨唯有淚 不知風景在何山

萬事傷心在目前 一身垂淚對花筵 黃金用盡教歌舞 留與他人樂少年

釣罷歸來不繫船 江村月落正堪眠 縱然一夜風吹去 只在蘆花淺水邊

傷秋不是惜年華 別憶春風碧玉家 強向衰藂見芳意 茱萸紅實似繁花

明府之官官舍春 春風辭我兩三人 可憐江縣閑無事 手板支頤獨詠貧

漢陽雲樹清無極 蜀國風煙思不堪 莫怪別君偏有淚 十年曾事晉征南

伏波簫鼓水雲中 長戟如霜大斾紅 油幕曉開飛鳥絕 翩翩上將獨趨風

月沒遼城暗出師 雙龍金角曉天悲 黃塵滿目隨風散 不認將軍燕尾旗

臘月江天見春色 白花青柳疑寒食 洛陽舊社各東西 楚國遊人不相識

翠蛾紅臉不勝情 管絕弦餘發一聲 銀燭搖搖塵暗下 却愁紅粉淚痕生

湖草青青三兩家 門前桃杏一般花 遷人到處唯求醉 聞說漁翁有酒賒

每逢佳節何曾坐 唯有今年不得遊 張邴臥來休送客 菊花楓葉向誰秋

江草知寒柳半衰 行吟怨別獨遲遲 何人講席投如意 唯有東林遠法師

蒼蒼楚色水雲間 一醉春風送爾還 何處鄉心最堪羨 汝南初見洛陽山

樂遊春苑望鵝毛 宮殿如星樹似毫 漫漫一川橫渭水 太陽初出五陵高

王屋南崖見洛城 石龕松寺上方平 半山槲葉當窗下 一夜曾聞雪打聲

絕頂茅庵老此生 寒雲孤木獨經行 世人那得知幽逕 遙向青峰禮磬聲

而今用武爾攻文 流輩干時獨臥雲 白髮青袍趨會府 定應衡鏡却慙君

八月長江去浪平 片帆一道帶風輕 極目不分天水色 南山南是岳陽城

湖上千峰帶落暉 白雲開處見柴扉 松門一逕仍生草 應是仙人向郭稀

雲裏蟾鉤落鳳窩 玉郎沈醉也摩挲 陳王當日風流減 只向波間見襪羅

紅顏歲歲老金微 砂磧年年臥鐵衣 白草城中春不入 黃花戍上鴈長飛

孤城夕對戍樓閑 迴合青冥萬仞山 明鏡不須生白髮 風沙自解老紅顏

鵲血琱弓濕未乾 鸊鵜新淬劒光寒 遼東老將鬢成雪 猶向旄頭夜夜看

八月長江萬里晴 千帆一道帶風輕 盡日不分天水色 洞庭南是岳陽城

洛陽紙價因兄貴 蜀地紅牋爲弟貧 南北東西九千里 除兄與弟更無人

羽車潛下玉龜山 塵世何緣覩蕣顏 惟有多情天上雪 好風吹上綠雲鬟

章華宮人夜上樓 君王望月西山頭 夜深宮殿門不鎖 白露滿山山葉墮

高池高閣上連起 荷葉團團蓋秋水 主人已遠涼風生 舊客不來芙蓉死

乳烏啞啞飛復啼 城頭晨夕宮中棲 吳王別殿繞江水 後宮不開美人死

宛宛轉轉勝上紗 紅紅綠綠苑中花 紛紛泊泊夜飛鵶 寂寂寞寞離人家

神鵲神鵲好言語 行人早回多利賂 我今庭中栽好樹 與汝作巢當報汝

一東一西壠頭水 一聚一散天邊霞 一來一去道上客 一顛一倒池中麻

海人無家海裏住 採珠役象爲歲賦 惡波橫天山塞路 未央宮中常滿庫

兩頭纖纖青玉玦 半白半黑頭上髮 偪偪仆仆春冰裂 磊磊落落桃花結

秋燈向壁掩洞房 良人此夜直明光 天河悠悠漏水長 南樓北斗兩相當

青山直遶鳳城頭 滻水斜分入御溝 新教內人唯射鴨 長隨天子苑東遊

秋夜牀前蠟燭微 銅壺滴盡曉鐘遲 殘光欲滅還吹著 年少宮人未睡時

玉樓傾倒粉牆空 重疊青山遶故宮 武帝去來羅袖盡 野花黃蝶領春風

山川初展國圖寬 未識龍顏坐不安 風動白髯旌節下 過時天子御樓看

相感君臣總淚流 恩深舞蹈不知休 初從戰地來無物 唯奏新添十八州

催修水殿宴沂公 與別諸候總不同 隔月太常先習樂 金書牌纛彩雲中

無人敢奪在先籌 天子門邊送與毬 遙索綵箱新樣錦 內人舁出馬前頭

御馬牽來親自試 珠毬到處玉蹄知 殿頭宣賜連催上 未解紅纓不敢騎

老作三公經獻壽 臨時猶自語差池 私從班裏來長跪 捧上金杯便合儀

四海無波乞放閑 三封手疏犯龍顏 他時若有邊塵動 不待天書自出山

胡馬悠悠未盡歸 玉關猶隔吐蕃旗 老臣一表求高臥 邊事從今欲問誰

威容難畫改頻頻 眉目分毫恐不真 有詔別圖書閣上 先教粉本定風神

重賜弓刀內宴回 看人城外滿樓臺 君臣不作多時別 收盡邊旗當日來

弟子部中留一色 聽風聽水作霓裳 散聲未足重來授 直到牀前見上皇

中管五弦初半曲 遙教合上隔簾聽 一聲聲向天頭落 效得仙人夜唱經

自直棃園得出稀 更番上曲不教歸 一時跪拜霓裳徹 立地階前賜紫衣

旋翻新譜聲初足 除却棃園未教人 宣與書家分手寫 中官走馬賜功臣

伴教霓裳有貴妃 從初直到曲成時 日長耳裏聞聲熟 拍數分毫錯總知

弦索摐摐隔綵雲 五更初發一山聞 武皇自送西王母 新換霓裳月色裙

敕賜宮人澡浴回 遙看美女院門開 一山星月霓裳動 好字先從殿裏來

傳呼法部按霓裳 新得承恩別作行 應是貴妃樓上看 內人舁下綵羅箱

朝元閣上山風起 夜聽霓裳玉露寒 宮女月中更替立 黃金梯滑並行難

知向華清年月滿 山頭山底種長生 去時留下霓裳曲 總是離宮別館聲

酒幔高樓一百家 宮前楊柳寺前花 內園分得溫湯水 二月中旬已進瓜

寺門連內遶丹巖 下界雲開數過帆 遙指上皇翻曲處 百官題字滿西嵌

先帝舊宮宮女在 亂絲猶挂鳳皇釵 霓裳法曲渾拋却 獨自花間埽玉堦

新短方裙疊作稜 聽鐘洗鉢繞青蠅 自知戒相分明後 先出壇場禮大僧

塞黑雲黃欲渡河 風沙瞇眼雪相和 琵琶淚濕行聲小 斷得人腸不在多

盤磴回廊古塔深 紫芝紅藥入雲尋 晚吹簫管秋山裏 引得獼猴出象林

回看佛閣青山半 三四年前到上頭 省得老僧留不住 重尋更可有因由

西南東北暮天斜 巴字江邊楚樹花 珍重荆州杜書記 閑時多在廣師家

無事此身離白雲 松風溪水不曾聞 至心聽著仙翁引 今看青山圍繞君

識君雖向歌鐘會 說事不離雲水間 春夜酒醒長起坐 燈前一紙洞庭山

天香寺裏古松僧 不畫枯松落石層 最愛臨江兩三樹 水禽棲處解無藤

對織芭蕉雪毳新 長縫雙袖窄裁身 到頭須向邊城著 消殺秋風稱獵塵

宮棊布局不依經 黑白分明子數停 巡拾玉沙天漢曉 猶殘織女兩三星

一方新地隔河煙 曾接諸生聽管弦 却憶去年寒食會 看花猶在水堂前

菱葉參差萍葉重 新蒲半折夜來風 江村水落平地出 溪畔漁船青草中

日近山紅暖氣新 一陽先入御溝春 聞閑立馬重來此 沐浴明年稱意身

毒蛇在腸瘡滿背 去年別家今別弟 馬頭對哭各東西 天邊柳絮無根蔕

長安清明好時節 只宜相送不宜別 惡心牀上銅片明 照見離人白頭髮

未央牆西青草路 宮人斜裏紅妝墓 一邊載出一邊來 更衣不減尋常數

良人朝早半夜起 櫻桃如珠露如水 下堂把火送郎回 移枕重眠曉窗裏

野池水滿連秋隄 菱花結實蒲葉齊 川口雨晴風復止 蜻蜓上下魚東西

自知名出休呈卷 愛去人家遠處居 時復打門無別事 鋪頭來索買殘書

茱萸酒法大家同 好是盛來白椀中 這度自知顏色重 不消詩裏弄溪翁

芍藥丁香手裏栽 臨行一日繞千回 外人應怪難辭別 總是山中自取來

長門閉定不求生 燒却頭花卸却箏 病臥玉窗秋雨下 遙聞別院喚人聲

雲開遠水傍秋天 沙岸蒲帆隔野煙 一片蔡州青草色 日西鋪在古臺邊

夜過深山算驛程 三回黑地聽泉聲 自離軍馬身輕健 得向溪邊盡足行

萬里潮州一逐臣 悠悠青草海邊春 天涯莫道無回日 上嶺還逢向北人

廢寺亂來爲縣驛 荒松老柏不生煙 空廊屋漏畫僧盡 梁上猶書天寶年

浮生不住葉隨風 填海移山總是空 長向人間愁老病 誰來閑坐此房中

留得行人忘却歸 雨中須是石楠枝 明朝獨上銅臺路 容見花開少許時

水凍橫橋雪滿池 新排石笋繞巴籬 縣門斜掩無人吏 看畫雙飛白鷺鷥

女巫遮客買神盤 爭取琵琶廟裏彈 聞有馬蹄生拍樹 路人來去向南看

自移西嶽門長鎖 一箇行人一遍開 上廟參天今見在 夜頭風起覺神來

年少同爲鄴下游 閑尋野寺醉登樓 別來衣馬從勝舊 爭向邊塵滿白頭

總道老來無用處 何須白髮在前生 如今不用偷年少 拔却三莖又五莖

山客狂來跨白驢 袖中遺却潁陽書 人間亦有妻兒在 拋向嵩陽古觀居

別後知君在楚城 揚州寺裏覓君名 西江水闊吳山遠 却打船頭向北行

新向金階奏罷兵 長安縣裏繞池行 喜歡得伴山僧宿 看雪吟詩直到明

夜市千燈照碧雲 高樓紅袖客紛紛 如今不似時平日 猶自笙歌徹曉聞

百年看似暫時間 頭白求官亦未閑 獨有龍門韋諫議 三徵不起戀青山

知得清名二十年 登山上坂乞新篇 除書近拜侍臣去 空院鳥啼風竹前

遠投人宿趁房遲 僮僕傷寒馬亦飢 爲客悠悠十月盡 莊頭栽竹已過時

鳥聲愁雨似秋天 病客思家一向眠 草館門臨廣州路 夜聞蠻語小江邊

雨裏雞鳴一兩家 竹溪村路板橋斜 婦姑相喚浴蠶去 閑看中庭梔子花

登登石路何時盡 決決溪泉到處聞 風動葉聲山犬吠 一家松火隔秋雲

雨中溪破無乾地 浸著牀頭濕著書 一箇月來山水隔 不知茅屋若爲居

乞取池西三兩竿 房前栽著病時看 亦知自惜難判割 猶勝橫根引出欄

年少狂疎逐君馬 去來憔悴到京華 恨無閑地栽仙藥 長傍人家看好花

五更先起玉階東 漸入千門萬戶中 總向高樓吹舞袖 秋風還不及春風

長安寄食半年餘 重向人邊乞薦書 山路獨歸衝夜雪 落斜騎馬避柴車

京中曹局無多事 寒食貧兒要在家 遮莫杏園勝別處 亦須歸看傍村花

謝恩新入鳳皇城 亂定相逢合眼明 千萬求方好將息 杏花寒食的同行

玉作車轅蒲作輪 當初不起潁陽人 一家總入嵩山去 天子何因得諫臣

一烏墮水百烏啼 相吊相號遶故堤 眼見行人車輾過 不妨同伴各東西

彼此抽先局勢平 傍人道死的還生 兩邊對坐無言語 盡日時聞下子聲

自看和釀一依方 緣看松花色較黃 不分君家新酒熟 好詩收得被回將

金爐煙裏要班頭 欲得歸山可自由 每度報朝愁入閣 在先教示小千牛

多在蓬萊少在家 越緋衫上有紅霞 朝回不向諸餘處 騎馬城西檢校花

天寶年前勤政樓 每年三日作千秋 飛龍老馬曾教舞 聞著音聲總舉頭

年少病多應爲酒 誰家將息過今春 賒來半夏重熏盡 投著山中舊主人

半夜思家睡裏愁 雨聲落落屋簷頭 照泥星出依前黑 淹爛庭花不肯休

夏夜新晴星校少 雨收殘水入天河 簷前熟著衣裳坐 風冷渾無撲火蛾

住處近山常足雨 聞晴曬曝舊芳茵 立秋日後無多熱 漸覺生衣不著身

吟損秋天月不明 蘭無香氣鶴無聲 自從東野先生死 側近雲山得散行

老松臨死不生枝 東野先生早哭兒 但是洛陽城裏客 家傳一本杏殤詩

萬里橋邊女校書 枇杷花裏閉門居 掃眉才子於今少 管領春風總不如

去路何詞見六親 手中刀尺不如人 可憐池閣秋風夜 愁綠嬌紅一遍新

小葉稠枝粉壓摧 暖風吹動鶴翎開 若無別事爲留滯 應便拋家宿看來

竹煙花雨細相和 看著閑書睡更多 好是主人無事日 應持小酒按新歌

欲說昭君歛翠蛾 清聲委曲怨于歌 誰家年少春風裏 拋與金錢唱好多

江城柳色海門煙 欲到茅山始下船 知道君家當瀑布 菖蒲潭在草堂前

白髮老人垂淚行 上皇生日出京城 如今供奉多新意 錯唱當時一半聲

半秋初入中旬夜 已向堦前守月明 從未圓時看却好 一分分見傍輪生

亂雲遮却臺東月 不許教依次第看 莫爲詩家先見鏡 被他寵與作艱難

今夜月明勝昨夜 新添桂樹近東枝 立多地濕舁牀坐 看過牆西寸寸遲

月似圓來色漸凝 玉盆盛水欲侵稜 夜深盡放家人睡 直到天明不炷燈

合望月時常望月 分明不得似今年 仰頭五夜風中立 從未圓時直到圓

爲病比來渾斷絕 緣花不免却知聞 從來事事關身少 主領春風只在君

曉來樓閣更鮮明 日出闌干見鹿行 武帝自知身不死 看修玉殿號長生

和雪翻營一夜行 神旗凍定馬無聲 遙看火號連營赤 知是先鋒已上城

旗幡四面下營稠 手詔頻來老將憂 每日城南空挑戰 不知生縛入唐州

夜山秋雨滴空廊 燈照堂前樹葉光 對坐讀書終卷後 自披衣被掃僧房

楊柳宮前忽地春 在先驚動探春人 曉來唯欠驪山雨 洗却枝頭綠上塵

從軍秣馬十三年 白髮營中聽早蟬 故作老丞身不避 縣名昭應管山泉

侵黑行飛一兩聲 春寒囀小未分明 若教更解諸餘語 應向宮花不惜情

去處長將決勝籌 回回身在陣前頭 賊城破後先鋒入 看著紅妝不敢收

熨帖朝衣拋戰袍 夔龍班裏侍中高 對時先奏牙間將 次第天恩與節旄

踏著家鄉馬腳輕 暮山秋色眼前明 老人上酒齊頭拜 得侍中來盡再生

功成誰不擁藩方 富貴還須是本鄉 萬里雙旌汾水上 玉鞭遙指白雲莊

鼓吹旛旗道兩邊 行男走女喜駢闐 舊交省得當時別 指點如今却少年

廣場破陣樂初休 彩纛高于百尺樓 老將氣雄爭起舞 管弦回作大纏頭

笳聲萬里動燕山 草白天清塞馬閑 觸處不如別處樂 可憐秋月照江關

將士請衣忘却貧 綠窗紅燭酒樓新 家家盡踏還鄉曲 明月街中不絕人

春明門外作卑官 病友經年不得看 莫道長安近于日 昇天却易到城難

漸老風光不著人 花溪柳陌早逢春 近來行到門前少 趁暖閑眠似病人

天寒眼痛少心情 隔霧看人夜裏行 年少往來常不住 牆西凍地馬蹄聲

平原池閣在誰家 雙塔叢臺野菊花 零落故宮無入路 西來澗水繞城斜

蒼苔滿字土埋龜 風雨銷磨絕妙詞 不向圖經中舊見 無人知是蔡邕碑

回看巴路在雲間 寒食離家麥熟還 日暮數峰青似染 商人說是汝州山

中庭地白樹棲鴉 冷露無聲濕桂花 今夜月明人盡望 不知秋思在誰家

除聽好語耳常聾 不見詩人眼底空 莫怪出城爲長史 總緣山在白雲中

夾城門向野田開 白鹿非時出洞來 日暮秦陵塵土起 從東外按使初回

蓬萊正殿壓金鼇 紅日初生碧海濤 閑著五門遙北望 柘黃新帕御牀高

殿前傳點各依班 召對西來八詔蠻 上得青花龍尾道 側身偷覷正南山

龍煙日暖紫曈曈 宣政門當玉殿風 五刻閣前卿相出 下簾聲在半天中

白玉窗前起草臣 櫻桃初赤賜嘗新 殿頭傳語金階遠 只進詞來謝聖人

內人對御疊花牋 繡坐移來玉案邊 紅蠟燭前呈草本 平明舁出閣門宣

千牛仗下放朝初 玉案傍邊立起居 每日進來金鳳紙 殿頭無事不多書

延英引對碧衣郎 江硯宣毫各別牀 天子下簾親考試 宮人手裏過茶湯

未明開著九重關 金畫黃龍五色幡 直到銀臺排仗合 聖人三殿對西番

少年天子重邊功 親到凌煙畫閣中 敎覓勳臣寫圖本 長將殿裏作屏風

丹鳳樓門把火開 五雲金輅下天來 堦前走馬人宣慰 天子南郊一宿回

樓前立仗看宣赦 萬歲聲長拜舞齊 日照彩盤高百尺 飛仙爭上取金雞

集賢殿裏圖書滿 點勘頭邊御印同 真跡進來依數字 別收鎖在玉函中

秘殿清齋刻漏長 紫微宮女夜焚香 拜陵日近公卿發 鹵簿分頭入太常

新調白馬怕鞭聲 供奉騎來遶殿行 爲報諸王侵早入 隔門催進打毬名

對御難爭第一籌 殿前不打背身毬 內人唱好龜茲急 天子鞘回過玉樓

新衫一樣殿頭黃 銀帶排方獺尾長 總把玉鞭騎御馬 綠鬃紅額麝香香

羅衫葉葉繡重重 金鳳銀鵝各一叢 每遍舞時分兩向 太平萬歲字當中

魚藻宮中鎖翠娥 先皇行處不曾過 如今池底休鋪錦 菱角雞頭積漸多

殿前明日中和節 連夜瓊林散舞衣 傳報所司分蠟燭 監開金鎖放人歸

五更三點索金車 盡放宮人出看花 仗下一時催立馬 殿頭先報內園家

城東北面望雲樓 半下珠簾半上鉤 騎馬行人長遠過 恐防天子在樓頭

射生宮女宿紅妝 把得新弓各自張 臨上馬時齊賜酒 男兒跪拜謝君王

新秋白兔大於拳 紅耳霜毛趁草眠 天子不敎人射殺 玉鞭遮到馬蹄前

內鷹籠脫解紅絛 鬬勝爭飛出手高 直上碧雲還却下 一雙金爪掬花毛

競渡船頭掉采旗 兩邊濺水濕羅衣 池東爭向池西岸 先到先書上字歸

燈前飛入玉堦蟲 未臥常聞半夜鐘 看著中元齋日到 自盤金線繡真容

紅燈睡裏喚春雲 雲上三更直宿分 金砌雨來行步滑 兩人擡起隱花裙

一時起立吹簫管 得寵人來滿殿迎 整頓衣裳皆著却 舞頭當拍第三聲

琵琶先抹六么頭 小管丁寧側調愁 半夜美人雙唱起 一聲聲出鳳皇樓

春池日暖少風波 花裏牽船水上歌 遙索劒南新樣錦 東宮先釣得魚多

十三初學擘箜篌 弟子名中被點留 昨日敎坊新進入 並房宮女與梳頭

紅蠻桿撥貼胸前 移坐當頭近御筵 用力獨彈金殿響 鳳皇飛下四條弦

春風吹雨灑旗竿 得出深宮不怕寒 誇道自家能走馬 團中橫過覓人看

粟金腰帶象牙錐 散插紅翎玉突枝 旋獵一邊還引馬 歸來雞兔遶鞍垂

雲駮花驄各試行 一般毛色一般纓 殿前來往重騎過 欲得君王別賜名

每夜停燈熨御衣 銀熏籠底火霏霏 遙聽帳裏君王覺 上直鐘聲始得歸

因喫櫻桃病放歸 三年著破舊羅衣 內中人識從來去 結得金花上貴妃

欲迎天子看花去 下得金堦却悔行 恐見失恩人舊院 回來憶著五弦聲

往來舊院不堪修 近勑宣徽別起樓 聞有美人新進入 六宮未見一時愁

自誇歌舞勝諸人 恨未承恩出內頻 連夜宮中修別院 地衣簾額一時新

悶來無處可思量 旋下金堦旋憶牀 收得山丹紅蘂粉 鏡前洗却麝香黃

蜂鬚蟬翅薄鬆鬆 浮動搔頭似有風 一度出時拋一遍 金條零落滿函中

合暗報來門鎖了 夜深應別喚笙歌 房房下著珠簾睡 月過金堦白露多

御廚不食索時新 每見花開即苦春 白日臥多嬌似病 隔簾敎喚女醫人

叢叢洗手遶金盆 旋拭紅巾入殿門 衆裏遙拋新摘子 在前收得便承恩

御池水色春來好 處處分流白玉渠 密奏君王知入月 喚人相伴洗裙裾

移來女樂部頭邊 新賜花檀木五弦 緶得紅羅手帕子 中心細畫一雙蟬

新晴草色綠溫暾 山雪初消漸出渾 今日踏青歸校晚 傳聲留著望春門

兩樓相換珠簾額 中尉明朝設內家 一樣金盤五千面 紅酥點出牡丹花

盡送春來出內家 記巡傳把一枝花 散時各自燒紅燭 相逐行歸不上車

家常愛著舊衣裳 空插紅梳不出妝 忽地下堦裙帶解 非時應得見君王

別勑敎歌不出房 一聲一遍奏君王 再三博士留殘拍 索向宣徽作徹章

行中第一爭先舞 博士傍邊亦被欺 忽覺管弦偷破拍 急翻羅袖不敎知

私縫黃帔捨釵梳 欲得金仙觀裏居 近被君王知識字 收來案上檢文書

月冷江清近獵時 玉階金瓦雪澌澌 浴堂門外抄名入 公主家人謝面脂

未承恩澤一家愁 乍到宮中憶外頭 求守管弦聲款逐 側商調裏唱伊州

東風潑火雨新休 舁盡春泥掃雪溝 走馬犢車當御路 漢陽宮主進雞毬

風簾水閣壓芙蓉 四面鉤欄在水中 避熱不歸金殿宿 秋河織女夜妝紅

聖人生日明朝是 私地敎人屬內監 自寫金花紅牓子 前頭先進鳳皇衫

避暑昭陽不擲盧 井邊含水噴鵶雛 內中數日無呼喚 搨得滕王蛺蝶圖

內宴初秋入二更 殿前燈火一天明 中宮傳旨音聲散 諸院門開觸處行

玉蟬金雀三層插 翠髻高叢綠鬢虛 舞處春風吹落地 歸來別賜一頭梳

樹葉初成鳥護窠 石榴花裏笑聲多 衆中遺却金釵子 拾得從他要贖麽

小殿初成粉未乾 貴妃姊妹自來看 爲逢好日先移入 續向街西索牡丹

內人相續報花開 准擬君王便看來 逢着五弦琴繡袋 宜春院裏按歌回

巡吹慢遍不相和 暗數看誰曲校多 明日棃花園裏見 先須逐得內家歌

黃金合裏盛紅雪 重結香羅四出花 一一傍邊書勑字 中官送與大臣家

未明東上閣門開 排仗聲從後殿來 阿監兩邊相對立 遙聞索馬一時回

宮人早起笑相呼 不識堦前掃地夫 乞與金錢爭借問 外頭還似此間無

小隨阿姊學吹笙 見好君王賜與名 夜拂玉牀朝把鏡 黃金殿外不敎行

日高殿裏有香煙 萬歲聲長動九天 妃子院中初降誕 內人爭乞洗兒錢

宮花不共外花同 正月長生一半紅 供御櫻桃看守別 直無鴉鵲到園中

殿前鋪設兩邊樓 寒食宮人步打毬 一半走來爭跪拜 上棚先謝得頭籌

太儀前日暖房來 囑向朝陽乞藥栽 勑賜一窠紅躑躅 謝恩未了奏花開

御前新賜紫羅襦 步步金堦上軟輿 宮局總來爲喜樂 院中新拜內尚書

鸚鵡誰敎轉舌關 內人手裏養來姦 語多更覺承恩澤 數對君王憶隴山

分朋閑坐賭櫻桃 收却投壺玉腕勞 各把沈香雙陸子 局中鬬累阿誰高

禁寺紅樓內裏通 笙歌引駕夾城東 裹頭宮監堂前立 手把牙鞘竹彈弓

春風院院落花堆 金鎖生衣掣不開 更築歌臺起妝殿 明朝先進畫圖來

舞來汗濕羅衣徹 樓上人扶下玉梯 歸到院中重洗面 金花盆裏潑銀泥

宿妝殘粉未明天 總立昭陽花樹邊 寒食內人長白打 庫中先散與金錢

衆中偏得君王笑 偷把金箱筆硯開 書破紅蠻隔子上 旋推當直美人來

敎遍宮娥唱遍詞 暗中頭白沒人知 樓中日日歌聲好 不問從初學阿誰

青樓小婦砑裙長 總被抄名入敎坊 春設殿前多隊舞 朋頭各自請衣裳

水中芹葉土中花 拾得還將避衆家 總待別人般數盡 袖中拈出鬱金芽

玉簫改調箏移柱 催換紅羅繡舞筵 未戴柘枝花帽子 兩行宮監在簾前

窗窗戶戶院相當 總有珠簾玳瑁牀 雖道君王不來宿 帳中長是炷牙香

雨入珠簾滿殿涼 避風新出玉盆湯 內人恐要秋衣着 不住熏籠換好香

金吾除夜進儺名 畫袴朱衣四隊行 院院燒燈如白日 沈香火底坐吹笙

樹頭樹底覓殘紅 一片西飛一片東 自是桃花貪結子 錯敎人恨五更風

金殿當頭紫閤重 仙人掌上玉芙蓉 太平天子朝迎日 五色雲車駕六龍

鴛鴦瓦上瞥然聲 晝寢宮娥夢裏驚 元是我王金彈子 海棠花下打流鶯

忽地金輿向月陂 內人接著便相隨 却回龍武軍前過 當處敎開臥鴨池

畫作天河刻作牛 玉梭金鑷采橋頭 每年宮裏穿針夜 勑賜諸親乞巧樓

春來睡困不梳頭 懶逐君王苑北游 暫向玉花階上坐 簸錢贏得兩三籌

步行送入長門裏 不許來辭舊院花 只恐他時身到此 乞恩求赦放還家

縑羅不著索輕容 對面敎人染退紅 衫子成來一遍出 明朝半片在園中

彈棋玉指兩叁差 背局臨虛鬬著危 先打角頭紅子落 上三金字半邊垂

後宮宮女無多少 盡向園中笑一團 舞蝶落花相覓著 春風共語亦應難

宛轉黃金白柄長 青荷葉子畫鴛鴦 把來不是呈新樣 欲進微風到御牀

供御香方加減頻 水沈山麝每回新 內中不許相傳出 已被醫家寫與人

藥童食後送雲漿 高殿無風扇少涼 每到日中重掠鬢 衩衣騎馬繞宮廊

南巢登望縣城孤 半是青山半是湖 知爾素多山水興 此回歸去更來無

深山窮谷沒人來 邂逅相逢眼漸開 雲鶴洞宮君未到 夕陽帆影幾時回

莫歎乘軺道路賒 高樓日日望還家 人到南康皆下淚 唯君笑向此中花

閑出東林日影斜 稻苗深淺映袈裟 船到南湖風浪靜 可憐秋水照蓮花

露冕行春向若耶 野人懷惠欲移家 東風二月淮陰郡 唯見棠棃一樹花

不食黃精不采薇 葛苗爲帶草爲衣 孤雲更入深山去 人絕音書鴈自飛

君去春山誰共遊 鳥啼花落水空流 如今送別臨溪水 他日相思來水頭

綿衣似熱裌衣寒 時景雖和春已闌 誠知暫別那惆悵 明日藤花獨自看

灞岸青門有弊廬 昨來聞道半丘墟 陌頭空送長安使 舊里無人可寄書

清陽玉潤復多才 邂逅佳期過早梅 槿花亦可浮杯上 莫待東籬黃菊開

志在乘軒鳴玉珂 心期未快隱青蘿 廣陵行路風塵合 城郭新秋砧杵多

晚渡邗溝惜別離 漸看烽火馬行遲 千鈞何處穿楊葉 二月長安折桂枝

鞞鼓喧喧對古城 獨尋歸鳥馬蹄輕 回來看覓鶯飛處 即是將軍細柳營

河水冰消鴈北飛 寒衣未足又春衣 自憐漂蕩經年客 送別千回獨未歸

木落前山霜露多 手持寒錫遠頭陀 眼看庭樹梅花發 不見詩人獨詠歌

門臨楚國舟船路 易見行人易別離 今日送君心最恨 孤帆水下又風吹

煙波極目已霑襟 路出東塘水更深 看取海頭秋草色 一如江上別離心

青娥宛宛聚爲裳 烏鵲橋成別恨長 惆悵梧桐非舊影 不悲鴻鴈暫隨陽

聞道鉛華學沈寧 寒枝淅瀝葉青青 一株將比囊中樹 若箇年多有茯苓

白社風霜驚暮年 銅瓶桑落慰秋天 憐君意厚留新畫 不著松枝當酒錢

渡水傍山尋石壁 白雲飛處洞門開 仙人來往行無跡 石徑春風長綠苔

仙侶招邀自有期 九天升降五雲隨 不知辭罷虛皇日 更向人間住幾時

挂却衣冠披薜荔 世人應是笑狂愚 年來漸覺髭鬚黑 欲寄松花君用無

少壯從戎馬上飛 雪山童子未緇衣 秋山年長頭陀處 說我軍前射虎歸

輕微菅蒯將何用 容足偷安事頗同 日入信陵賓館靜 贈君閑步月明中

何事退耕滄海畔 閑看富貴白雲飛 門前種稻三回熟 縣裏官人四考歸

蒼山雲雨逐明神 唯有香名萬歲春 東風三月黃陂水 只見桃花不見人

何處營求出世間 心中無事即身閑 門外水流風葉落 唯將定性對前山

福庭人靜少攀援 雨露偏滋影易繁 磊落紫香香亞樹 清陰滿地晝當軒

蕭條旅舍客心驚 斷續僧房靜又清 借問蟬聲何所爲 人家古寺兩般聲

車馬驅馳人在世 東西南北鶴隨雲 莫言貧病無留別 百代簪纓將付君

不逐浮雲不羨魚 杏花茅屋向陽居 鶴鳴華表應傳語 鴈度霜天懶寄書

楊子澄江映晚霞 柳條垂岸一千家 主人留客江邊宿 十月繁霜見杏花

踏青看竹共佳期 春水晴山祓禊詞 獨坐郵亭心欲醉 櫻桃落盡暮愁時

苔石蒼蒼臨澗水 陰風褭褭動松枝 世間唯有張通會 流向衡陽那得知

萬頃荒臨不敢看 買山容足擬求安 田園失計全蕪沒 何處春風種蕙蘭

僻居謀道不謀身 避病桃源不避秦 遠入青山何所見 寒花滿徑白頭人

心許征南破虜歸 可言羸病臥戎衣 遲遲不見憐弓箭 惆悵秋鴻敢近飛

共愛碧谿臨水住 相思來往踐莓苔 而今却欲嫌谿水 雨漲春流隔往來

惆悵朝陽午又斜 剩栽桃李學仙家 花開花落人如舊 誰道容顏不及花

春草秋風老此身 一瓢長醉任家貧 醒來還愛浮萍草 漂寄官河不屬人

桃花流出武陵洞 夢想仙家雲樹春 今看水入洞中去 却是桃花源裏人

長看巖穴泉流出 忽聽懸泉入洞聲 莫摘山花拋水上 花浮出洞世人驚

花落茅簷轉寂寥 魂隨暮雨此中銷 邇來庭柳無人折 長得垂枝一萬條

虛室無人乳燕飛 蒼苔滿地履痕稀 庭前唯有薔薇在 花似殘妝葉似衣

夢非熊虎數年間 驅盡豺狼宇宙閑 傳道單于聞校獵 相期不敢過陰山

日隱寒山獵未歸 鳴絃落羽雪霏霏 梁園射盡南飛鴈 淮楚人驚陽鳥啼

松月東軒許獨遊 深恩未報復淹留 梁園日暮從公獵 每過青山不舉頭

蒼蘚千年粉繪傳 堅貞一片色猶全 那知忽遇非常用 不把分銖補上天

菡萏新花曉竝開 濃妝美笑面相隈 西方采畫迦陵鳥 早晚雙飛池上來

何事霜天月滿空 鸝雛百囀向春風 鄰家思婦更長短 楊柳如絲在管中

心期汗漫臥雲扃 家計漂零水上萍 桃李向秋彫落盡 一枝松色獨青青

拖紫鏘金濟世才 知君倚玉望三台 深山窮谷無人到 唯有狂愚獨自來

天漢乘槎可問津 寂寥深景到無因 看花獨往尋詩客 不爲經時謁丈人

清風首夏夜猶寒 嫩笋侵階竹數竿 君向蘇臺長見月 不知何事此中看

主人能政訟庭閑 帆影雲峰戶牖間 每到夕陽嵐翠近 只言籬障倚前山

風引雙旌馬首齊 曹南戰勝日平西 爲儒不解從戎事 花落春深聞鼓鼙

翔鳳邊風十月寒 蒼山古木更摧殘 爲君壁上畫松柏 勁雪嚴霜君試看

日晚河邊訪惸獨 衰柳寒蕪遶茅屋 兒童驚走報人來 孀婦開門一聲哭

水開長鏡引諸巒 春洞花深落翠寒 醉向絲蘿驚自醒 與君清耳聽松湍

橘花香覆白蘋洲 江引輕帆入遠遊 千里雲天風雨夕 憶君不敢再登樓

簨簴高懸于闐鐘 黃昏發地殷龍宮 遊人憶到嵩山夜 疊閣連樓滿太空

採菱歌怨木蘭舟 送客魂銷百尺樓 還似洛妃乘霧去 碧天無際水空流

世間禊事風流處 鏡裏雲山若畫屏 今日會稽王內史 好將賓客醉蘭亭

黃河西繞郡城流 上巳應無祓禊遊 爲憶淥江春水色 更隨宵夢向吳洲

月色寒潮入剡溪 青猨叫斷綠林西 昔人已逐東流去 空見年年江草齊

梅花似雪柳含煙 南地風光臘月前 把酒且須拼却醉 風流何必待歌筵

桑條無葉土生煙 簫管迎龍水廟前 朱門幾處看歌舞 猶恐春陰咽管弦

池塘春暖水紋開 堤柳垂絲間野梅 江上年年芳意早 蓬瀛春色逐潮來

君王遊樂萬機輕 一曲霓裳四海兵 玉輦升天人已盡 故宮猶有樹長生

難眠夏夜抵秋賒 簾幔深垂窗燭斜 風吹桐竹更無雨 白髮病人心到家

偶向江邊採白蘋 還隨女伴賽江神 衆中不敢分明語 暗擲金錢卜遠人

巴女騎牛唱竹枝 藕絲菱葉傍江時 不愁日暮還家錯 記得芭蕉出槿籬

花裏南樓春夜寒 還如王屋上天壇 歸山不道無明月 誰共相從到曉看

獨上閑城却下遲 秋山慘慘塚纍纍 當時還有登城者 荒草如今知是誰

秦女窺人不解羞 攀花趁蝶出牆頭 胸前空帶宜男草 嫁得蕭郎愛遠遊

新繡籠裙荳蔲花 路人笑上返金車 霓裳禁曲無人解 暗問梨園弟子家

浦裏移舟候信風 蘆花漠漠夜江空 更深何處人吹笛 疑是孤吟寒水中

渡水傍山尋絕壁 白雲飛處洞天開 仙人來往行無跡 石徑春風長綠苔

自小看花長不足 江邊尋得數株紅 黃昏人散東風起 吹落誰家明月中

買得幽山屬漢陽 槿籬疎處種桄榔 唯有獼猴來往熟 弄人拋果滿書堂

一樹新栽益四鄰 野夫如到舊山春 樹成多是人先老 垂白看他攀折人

驅馬街中哭送君 靈車碾雪隔城聞 唯有山僧與樵客 共舁孤櫬入幽墳

舊伴同遊盡却回 雲中獨宿守花開 自是去人身漸老 暮山流水任東來

家在荒陂長似秋 蓼花芹葉水蟲幽 去年相伴尋山客 明月今宵何處遊

煙水初銷見萬家 東風吹柳萬條斜 大堤欲上誰相伴 馬踏春泥半是花

雨餘芳草淨沙塵 水綠沙平一帶春 唯有啼鵑似留客 桃花深處更無人

寒簷寂寂雨霏霏 候館蕭條燭燼微 只有今宵同此宴 翠娥佯醉欲先歸

神女初離碧玉階 彤雲猶擁牡丹鞋 應知子建憐羅襪 顧步裴回拾翠釵

崇文崇武不崇文 提戈出塞舊從軍 有似蕃兒射雁落 白毛空裏亂紛紛

甲子徒推小雪天 刺梧猶綠槿花然 融和長養無時歇 却是炎洲雨露偏

江城吏散捲春陰 山寺鳴鐘隔雨深 招取遺民赴僧社 竹堂分坐靜看心

幹聳一條青玉直 葉鋪千疊綠雲低 爭如燕雀偏巢此 却是鴛鴦不得棲

腰間寶劒七星文 掌上彎弓挂六鈞 箭發囗雲雙鴈落 始知秦地有將軍

黃雀銜來已數春 別時留解贈佳人 長江不見魚書至 爲遣相思夢入秦

三十年前老健兒 剛被郎中遣作詩 江南花柳從君詠 塞北煙塵我獨知

行盡江南塞北時 無人不誦鮑家詩 東堂桂樹何年折 直至如今少一枝

越井崗頭松柏老 越王臺上生秋草 古木多年無子孫 牛羊踐踏成官道

欲從攜手登高去 一到門前意已無 那得更將頭上髮 學他年少插茱萸

幽人自愛山中宿 又近葛洪丹井西 窗中有箇長松樹 半夜子規來上啼

荒村古岸誰家在 野水浮雲處處愁 唯有河邊衰柳樹 蟬聲相送到揚州

知君住處足風煙 古寺荒村在眼前 便欲移家逐君去 唯愁未有買山錢

古岸新花開一枝 岸傍花下有分離 莫將羅袖拂花落 便是行人腸斷時

聞道幽深石澗寺 不逢流水亦難知 莫道山僧無伴侶 獼猴長在古松枝

謝公見我多愁疾 爲我開門對碧山 君若欲來看猿鳥 不須爭把桂枝攀

長恨江南足別離 幾廻相送復相隨 楊花撩亂撲流水 愁殺人行知不知

眇眇天涯君去時 浮雲流水自相隨 人生一世長如客 何必今朝是別離

步搖金翠玉搔頭 傾國傾城勝莫愁 若逞仙姿遊洛浦 定知神女謝風流

嘗聞聖主得賢臣 三接能令四海春 月滿禁垣齋沐夜 清吟屬和更何人

楊柳陰陰細雨晴 殘花落盡見流鶯 春風一枝吹香夢 夢逐春風到洛城

豔歌能起關山恨 紅燭偏凝寒塞情 況是池塘風雨夜 不堪絲管盡離聲

江南煙雨塞鴻飛 西府文章謝掾歸 相送汀州蘭棹晚 菱歌一曲淚霑衣

雲帆淼淼巴陵渡 煙樹蒼蒼故郢城 江上梅花無數落 送君南浦不勝情

珠履三千醉不歡 玉人猶苦夜冰寒 送君偏有無言淚 天下關山行路難

空山搖落三秋暮 螢過疎簾月露團 寂寞銀燈愁不寐 蕭蕭風竹夜窗寒

赤墀同拜紫泥封 駟牡連徵侍九重 惟有白鬚張司馬 不言名利尚相從

芳郊欲別闌干淚 故國難期聚散雲 分手更逢江驛暮 馬嘶猨叫不堪聞

相如擁傳有光輝 何事闌干淚濕衣 舊府東山餘妓在 重將歌舞送君歸

漢庭從事五人來 回首疆場獨未回 今日送君魂斷處 寒雲寥落數株梅

五侯門館百花繁 紅燭搖風白雪翻 不似鳳皇池畔見 飄揚今隔上林園

晨趨禁掖暮郊園 松桂蒼蒼煙露繁 明月上時羣動息 雪峰高處正當軒

悠悠風斾繞山川 山驛空濛雨似煙 路半嘉陵頭已白 蜀門西上更青天

望鄉臺上秦人在 學射山中杜魄哀 落日河橋千騎別 春風寂寞斾旌迴

黃花丹葉滿江城 暫愛江頭風景清 閑步欲舒山野性 貔貅不許獨行人

三年同看錦城花 銀燭連宵照綺霞 報國從來先意氣 臨岐不用重咨嗟

柳暗花明池上山 高樓歌酒換離顏 他時欲寄相思字 何處黃雲是隴間

商山路接玉山深 古木蒼然盡合陰 會府登筵君最少 江城秋至肯驚心

登高望遠自傷情 柳發花開映古城 全盛已隨流水去 黃鸝空囀舊春聲

北風吹雪暮蕭蕭 問法尋僧上界遙 臨水手持筇竹杖 逢君不語指芭蕉

身依泉壑將時背 路入煙蘿得地深 終歲不知城郭事 手栽林竹盡成陰

手種茱萸舊井傍 幾迴春露又秋霜 今來獨向秦中見 攀折無時不斷腸

桃源在在阻風塵 世事悠悠又遇春 雨滴閑堦清夜久 焚香偏憶白雲人

灞滻別離腸已斷 江山迢遰信仍稀 送君偏下臨岐淚 家在南州身未歸

千株桃杏參差發 想見花時人却愁 曾忝陸機琴酒會 春亭惟願一淹留

廣庭飛雪對愁人 寒谷由來不悟春 却笑山陰乘興夜 何如今日戴家鄰

風入昭陽池館秋 片雲孤鶴兩難留 明朝獨向青山郭 唯有蟬聲催白頭

青門幾度霑襟淚 併在東林雪外峰 今日重煩相憶處 春光知繞鳳池濃

青青南陌柳如絲 柳色鶯聲晚日遲 何處最傷遊客思 春風三月落花時

飛花寂寂燕雙雙 南客衡門對楚江 惆悵管弦何處發 春風吹到讀書窗

柳色千家與萬家 輕風細雨落殘花 數枝瓊玉無由見 空掩柴扉度歲華

暮濤凝雪長淮水 細雨飛梅五月天 行子不須愁夜泊 綠楊多處有人煙

梨花落盡柳花時 庭樹流鶯日過遲 幾度相思不相見 春風何處有佳期

士衡兄弟舊齊名 還似當年在洛城 聞說重門方隱相 古槐高柳夏陰清

木落風高天宇開 秋原一望思悠哉 邊城今少射鵰騎 連鴈嗷嗷何處來

林鶯一哢四時春 蟬翼羅衣白玉人 曾逐使君歌舞地 清聲長嘯翠眉顰

武陵源在朗江東 流水飛花仙洞中 莫問阮郎千古事 綠楊深處翠霞空

山川不記何年別 城郭應非昔所經 欲駐征車終日望 天河雲雨晦冥冥

秋山寂寂秋水清 寒郊木葉飛無聲 王子白雲仙去久 洛濱行路夜吹笙

邊城歲暮望鄉關 身逐戎旌未得還 欲別臨岐無限淚 故園花發寄君攀

三月楊花飛滿空 飄颻十里雪如風 不知何處香醪熟 願醉佳園芳樹中

胡兒吹角漢城頭 月皎霜寒大漠秋 三奏未終天便曉 何人不起望鄉愁

何處金笳月裏悲 悠悠邊客夢先知 單于城下關山曲 今日中原總解吹

東風河外五城喧 南客征袍滿淚痕 愁至獨登高處望 藹然雲樹重傷魂

南依劉表北劉琨 征戰年年簫鼓喧 雲雨一乖千萬里 長城秋月洞庭猨

單于南去善陽關 身逐歸雲到處閑 曾是五年蓮府客 每聞胡虜哭陰山

孤雲永日自徘徊 巖館蒼蒼遍綠苔 望苑忽驚新詔下 綵鸞歸處玉籠開

玉殿笙歌漢帝愁 鸞龍儼駕望瀛洲 黃金化盡方士死 青天欲上無緣由

琪樹芊芊玉蘂新 洞宮長閉綵霞春 日暮落英鋪地雪 獻花應過九天人

寥寥蘭臺曉夢驚 綠林殘月思孤鶯 猶疑蜀魄千年恨 化作寃禽萬囀聲

衡門寥落歲陰窮 露濕莓苔葉厭風 聞道今宵阮家會 竹林明月七人同

名高折桂方年少 心苦爲文命未通 聞說東堂今有待 飛鳴何處及春風

聞說庭花發暮春 長安才子看須頻 花開花落無人見 借問何人是主人

王昌家直在城東 落盡庭花昨夜風 高興不辭千日醉 隨君走馬向新豐

麻衣如雪一枝梅 笑掩微妝入夢來 若到越溪逢越女 紅蓮池裏白蓮開

紅燭芳筵惜夜分 歌樓管咽思難聞 早知怨別人間世 不下青山老白雲

落英飄蘂雪紛紛 啼鳥如悲霍冠軍 逝水不迴弦管絕 玉樓迢遰鎖浮雲

春風簫管怨津樓 三奏行人醉不留 別後相思江上岸 落花飛處杜鵑愁

三十年前會府同 紅顏銷盡兩成翁 別淚共將何處灑 錦江南渡足春風

山川百戰古刀州 龍節來分聖主憂 靜守化條無一事 春風獨上望京樓

月上重樓絲管秋 佳人夜唱古梁州 滿堂誰是知音者 不惜千金與莫愁

相逢異縣蹉跎意 無復少年容易歡 桃李美人攀折盡 何如松柏四時寒

芳草落花明月榭 朝雲暮雨錦城春 莫愁紅豔風前散 自有青蛾鏡裏人

洛陽佳麗本神仙 冰雪顏容桃李年 心愛阮郎留不住 獨將珠淚濕紅鉛

來時聖主假光輝 心恃朝恩計日歸 誰料忽成雲雨別 獨將邊淚灑戎衣

昔年曾逐漢征東 三授兵符百戰中 力保山河嗟下世 秋風牢落故營空

仙歌靜轉玉簫催 疑是流鶯禁苑來 他日相思夢巫峽 莫敎雲雨晦陽臺

萬里楓江偶問程 青苔壁上故人名 悠悠身世限南北 一別十年空復情

龍門南岳盡伊原 草樹人煙目所存 正是北州梨棗熟 夢魂秋日到郊園

簪茱泛菊俯平阡 飲過三杯却惘然 十歲此辰同醉友 登高各處已三年

一出西城第二橋 兩邊山木晚蕭蕭 井花淨洗行人耳 留聽溪聲入夜潮

玉繩河漢曉縱橫 萬籟潛收鶯獨鳴 能將百囀清心骨 寧止閑窗夢不成

華館沈沈曙境清 伯勞初囀月微明 不知台座宵吟久 猶向花窗驚夢聲

再拜吾師喜復悲 誓心從此永歸依 浮生恍忽若真夢 何事于中有是非

寂然秋院閉秋光 過客閑來禮影堂 堅冰銷盡還成水 本自無形何足傷

真僧相勸外浮華 萬法無常可歎嗟 但試尋思階下樹 何人種此我看花

莫訝相如獻賦遲 錦書誰道淚沾衣 不須化作山頭石 待我堂前折桂枝

曾向嶺頭題姓字 不穿楊葉不言歸 弟兄各折一枝桂 還向嶺頭聯影飛

干旄羽籥相虧蔽 一進一退殊行綴 昔獻三雍盛禮容 今陳六佾崇儀制

秋來皎潔白鬚光 試脫朝簪學酒狂 一曲酣歌還自樂 兒孫嬉笑挽衣裳

詔下忽臨山水郡 不妨從事恣攀登 莫言向北千行鴈 別有圖南六月鵬

春光深處曲江西 八座風流信馬蹄 鶴髮杏花相映好 羨君終日醉如泥

杜城韋曲徧尋春 處處繁花滿目新 日暮歸鞍不相待 與君同是醉鄉人

專城書素至留臺 忽報張綱攬轡迴 共看昨日蠅飛處 併是今朝鵲喜來

鶴髮州民擁使車 人人自說受恩初 如今天下無冤氣 乞爲邦君雪謗書

衆人哺啜喜君醒 渭水由來不雜涇 遮莫雪霜撩亂下 松枝竹葉自青青

中峯雲暗雨霏霏 水漲花塘未得歸 心憶瓊枝望不見 幾迴虛濕薜蘿衣

寓宿春闈歲欲除 嚴風密雪絕雙魚 思君獨步西垣裏 日日含香草詔書

片石叢花畫不如 庇身三逕豈吾廬 主人千騎東方遠 唯望衡陽鴈足書

此身會逐白雲去 未洗塵纓還自傷 今夜幸逢清淨境 滿庭秋月對支郎

月帔飄颻摘杏花 相邀洞口勸流霞 半酣乍奏雲和曲 疑是龜山阿母家

石路泉流兩寺分 尋常鐘磬隔山聞 山僧半在中峰住 共占青巒與白雲

身隨猨鳥在深山 早有詩名到世間 客至上方留盥漱 龍泓洞水晝潺潺

白草黃雲塞上秋 曾隨驃騎出幷州 轆轤劒折虬鬚白 轉戰功多獨不侯

何事年年戀隱淪 成名須遣及青春 明時早獻甘泉去 若待公車却誤人

白首書窗成鉅儒 不知簪組徧屠沽 勸君莫問長安路 且讀魯山于蔿于

驛騎歸時驄馬蹄 蓮花府映若邪溪 帝城人日風光早 不惜離堂醉似泥

隨牒忽離南北巷 解巾都吏有清風 巴城鏁印六聯靜 盡日閑謠廨署中

命駕相思不爲名 春風歸騎出關程 離堂莫起臨岐歎 文舉終當薦禰衡

一罇歲酒且留歡 三峽黔江去路難 志士感恩無遠近 異時應戴惠文冠

夏雲如火鑠晨輝 欵段羸車整素衣 知爾業成還出谷 今朝莫愴斷行飛

滿樹鐵冠瓊樹枝 罇前燭下心相知 明朝又與白雲遠 自古河梁多別離

將軍易道令威仙 華髮清談得此賢 惆悵今朝廣陵別 遼東後會復何年

校緡稅畝不妨閑 清興自隨魚鳥間 知君此去足佳句 路出桐溪千萬山

蕪城陌上春風別 干越亭邊歲暮逢 驅車又愴南北路 返照寒江千萬峯

新讀兵書事護羌 腰間寶劒映金章 少年百戰應輕別 莫笑儒生淚數行

元禮門前勞引望 句龍壇下阻歡娛 此時對局空相憶 博進何人更樂輸

嬴女乘鸞已上天 仁祠空在鼎湖邊 涼風遙夜清秋半 一望金波照粉田

簾外寒江千里色 林中罇酒七人期 寧知臘日龍沙會 却勝重陽落帽時

一路斜分古驛前 陰風切切晦秋煙 鉛華新舊共冥寞 日暮愁鴟飛野田

繚垣複道上層霄 十月離宮萬國朝 胡馬忽來清蹕去 空餘臺殿照山椒

石甕靈泉勝寶井 汲人迴挂青絲綆 廚煙半逐白雲飛 當晝老僧來灌頂

盤豆綠雲上古驛 望思臺下使人愁 江充得計太子死 日暮戾園風雨秋

晝漏沈沈倦瑣闈 西垣東觀閱芳菲 繁花滿樹似留客 應爲主人休澣歸

竹徑茆堂接洞天 閑時麈尾漱春泉 世人車馬不知處 時有歸雲到枕邊

湖上荒亭臨水開 龜文篆字積莓苔 曲江北海今何處 盡逐東流去不迴

書來遠自薄寒山 繚繞洮河出古關 今日難裁秣陵報 薤歌寥落柳車邊

下馬荒堦日欲曛 潺潺石溜靜中聞 鳥啼花落人聲絕 寂寞山窗掩白雲

七澤蘭芳千里春 瀟湘花落石磷磷 有時浪白微風起 坐釣藤陰不見人

巖巖五岳鎮方輿 八極廓清氛祲除 揮金得謝歸里閭 象牀角枕支體舒

被病獨行逢乳虎 狂風駭浪失櫂櫓 舉人看牓聞曉鼓 孱夫孽子遇妬母

華嵩爲佩河爲帶 南交北朔跬步內 搏鵬作臘巨鼇鱠 伸舒軼出元氣外

醯雞伺晨駕蚊翼 毫端棘刺分畛域 蛛絲結搆聊蔭息 蟻垤崔嵬不可陟

蘭橈畫舸轉花塘 水映風搖路漸香 任興不知行近遠 更憐微月照鳴榔

簷前曉色驚雙燕 戶外春風舞百花 粉署可憐閑對此 唯令碧玉泛流霞

雨歇風輕一院香 紅芳綠草接東牆 春衣試出當軒立 定被鄰家暗斷腸

嬋娟二八正嬌羞 日暮相逢南陌頭 試問佳期不肯道 落花深處指青樓

知向巫山逢日暮 輕袿玉佩暫淹留 曉隨雲雨歸何處 還是襄王夢覺愁

月入孤舟夜半晴 寥寥霜鴈兩三聲 洞房燭影在何處 欲寄相思夢不成

叢鬢愁眉時勢新 初笄絕代北方人 一顰一笑千金重 肯似成都夜失身

乍聽絲聲似竹聲 又疑丹穴九雛驚 金波露洗淨於晝 寂寞不堪深夜情

琥珀尊開月暎簾 調弦理曲指纖纖 含羞斂態勸君住 更奏新聲刮骨鹽

乳燕雙飛鶯亂啼 百花如繡照深閨 新妝對鏡知無比 微笑時時出瓠犀

巫山雲雨洛川神 珠襻香腰穩稱身 惆悵妝成君不見 含情起立問傍人

石楠紅葉透簾春 憶得妝成下錦茵 試折一枝含萬恨 分明說向夢中人

斗子灘頭夜已深 月華偏照此時心 春江風水連天闊 歸夢悠揚何處尋

驅車振楫越山川 候曉通宵冒煙雨 青楓浦上魂已銷 黃蘗館前心自苦

自歎清明在遠鄉 桐花覆水葛溪長 家人定是持新火 點作孤燈照洞房

三日韶光處處新 九華仙洞七香輪 老夫留滯何由徃 珉玉相和正遶身

禊飲尋春興有餘 深情婉婉見雙魚 同心齊體如身到 臨水煩君便祓除

今日雲軿渡鵲橋 應非脈脈與迢迢 家人競喜開妝鏡 月下穿針拜九霄

五色金光鸞鳳飛 三川墨妙巧相輝 尊崇善祝今如此 共待曾玄捧翟衣

轉枕挑燈候曉雞 相君應歎太常妻 長年多病偏相憶 不遣歸時醉似泥

子城風煖百花初 樓上龜茲引導車 曲罷卿卿理騶馭 細君相望意何如

銅壺漏滴斗闌干 泛灩金波照露盤 遙想洞房眠正熟 不堪深夜鳳池寒

身羈從事驅征傳 江入新安泛暮濤 今夜子陵灘下泊 自慙相去九牛毛

雲公蘭若深山裏 月明松殿微風起 試問空門清淨心 蓮花不著秋潭水

一徑縈紆至此窮 山僧盥漱白雲中 閑吟定後更何事 石上松枝常有風

蕭蕭落葉送殘秋 寂寞寒波急暝流 今夜不知何處泊 斷猨晴月引孤舟

莎柵東行五谷深 千峯萬壑雨沈沈 細君幾日路經此 應見悲翁相望心

清齋獨向丘園拜 盛服想君興慶朝 明日一陽生百福 不辭相望阻寒宵

碧樹當窗啼曉鶯 間關入夢聽難成 千回萬囀盡愁思 疑是血魂哀困聲

干旄羽籥相虧蔽 一進一退殊行綴 昔獻三雍盛禮容 今陳六佾崇儀制

十里惟聞松桂風 江山忽轉見龍宮 正與休師方話舊 風煙幾度入樓中

蟲思庭莎白露天 微風吹竹曉淒然 今來始悟朝迴客 暗寫歸心向石泉

女几山頭春雪消 路傍仙杏發柔條 心期欲去知何日 惆悵回車上野橋

翡翠無窮掩夜泉 猶疑一半作神仙 秋來還照長門月 珠露寒花是野田

臨風玉管吹參差 山塢春深日又遲 李白桃紅滿城郭 馬融閑臥望京師

槐柳蕭疎遶郡城 夜添山雨作江聲 秋風南陌無車馬 獨上高樓故國情

山陰道上桂花初 王謝風流滿晉書 曾作江南步從事 秋來還復憶鱸魚

曲水三春弄綵毫 樟亭八月又觀濤 金罍幾醉烏程酒 鶴舫閑吟把蟹螯

紅衣落盡暗香殘 葉上秋光白露寒 越女含情已無限 莫敎長袖倚闌干

登臨何事見瓊枝 白露黃花自繞籬 惟有樓中好山色 稻畦殘水入秋池

萋萋麥隴杏花風 好是行春野望中 日暮不辭停五馬 鴛鴦飛去綠江空

忘懷不使海鷗疑 水映桃花酒滿巵 亭上一聲歌白苧 野人歸棹亦行遲

路傍垂柳古今情 春草春泉咽又生 借問山僧好風景 看花攜酒幾人行

東風朝日破輕嵐 仙棹初移酒未酣 玉笛閑吹折楊柳 春風無事傍魚潭

雨餘芳草淨沙塵 水綠灘平一帶春 唯有啼鵑似留客 桃花深處更無人

一到花間一忘歸 玉桮瑤瑟減光輝 歌筵更覆青油幕 忽似朝雲瑞雪飛

莫問華簪髮已斑 歸心滿目是青山 獨上層城倚危檻 柳營春盡馬嘶閑

別來玄鬢共成霜 雲起無心出帝鄉 蜀國魚箋數行字 憶君秋夢過南塘

九劒盈庭酒滿巵 戍人歸日及瓜時 元戎靜鎮無邊事 遣向營中偃畫旗

十畝蒼苔遶畫廊 幾株紅樹過清霜 高情還似看花去 閑對南山步夕陽

掩抑危絃咽又通 朔雲邊月想朦朧 當時誰佩將軍印 長使蛾眉怨不窮

一曲徘徊星漢稀 夜闌幽怨重依依 忽似摐金來上馬 南枝棲鳥盡驚飛

破撥聲繁恨已長 低鬟斂黛更摧藏 潺湲隴水聽難盡 併覺風沙繞杏梁

玉顏紅燭忽驚春 微步凌波暗拂塵 自是當歌歛眉黛 不因惆悵爲行人

津柳江風白浪平 棹移高館古今情 扁舟一去鴟夷子 應笑分符計日程

病起淮陽自有時 秋來未覺長年悲 坐逢在日唯相望 嫋嫋涼風滿桂枝

故里心期奈別何 手移芳樹憶庭柯 東臯黍熟君應醉 梨葉初紅白露多

無心唯有白雲知 閑臥高齋夢蝶時 不覺東風過寒食 雨來萱草出巴籬

洛陽歸客滯巴東 處處山櫻雪滿叢 峴首當時爲風景 豈將官舍作池籠

才子長沙暫左遷 能將意氣慰當年 至今猶有東山妓 長使歌詩被管弦

寧辭舊路駕朱轓 重使疲人感漢恩 今日鳴騶到嶓峽 還勝博望至河源

憶昔曾遊曲水濱 春來長有探春人 遊春人靜空地在 直至春深不似春

獨訪山家歇還涉 茅屋斜連隔松葉 主人聞語未開門 繞籬野菜飛黃蝶

登高何處見瓊枝 白露黃花自繞籬 惟有樓中好山色 稻畦殘水入秋池

楊柳含煙灞岸春 年年攀折爲行人 好風儻借低枝便 莫遣青絲掃路塵

水邊楊柳麴塵絲 立馬煩君折一枝 惟有春風最相惜 殷勤更向手中吹

玉柱泠泠對寒雪 清商怨徴聲何切 誰憐楚客向隅時 一片愁心與弦絕

陳琳書記本翩翩 料敵能兵奪酒泉 聖主好文兼好武 封侯莫比漢皇年

解向花間栽碧松 門前不負老人峰 已將心事隨身隱 認得溪雲第幾重

禪思何妨在玉琴 真僧不見聽時心 離聲怨調秋堂夕 雲向蒼梧湘水深

語恨飛遲天欲明 殷勤似訴有餘情 仁風已及芳菲節 猶向花溪鳴幾聲

晴空素豔照霞新 香灑天風不到塵 持贈昔聞將白雪 蘂珠宮上玉花春

十里青山有一家 翠屏深處更添霞 若爲說得溪中事 錦石和煙四面花

路入桑乾塞鴈飛 棗郎年少有光輝 春風走馬三千里 不廢看花君繡衣

清潤潘郎玉不如 中庭蕙草雪消初 風流才子多春思 腸斷蕭娘一紙書

雲公蘭若深山裏 月明松殿微風起 試問空門清淨心 蓮花不著秋潭水

詩家清景在新春 綠柳纔黃半未勻 若待上林花似錦 出門俱是看花人

潦倒從軍何取益 東西走馬暫同遊 梁王舊客皆能賦 今日因何獨怨秋

銀罌深鏁貯清光 無限來人不得嘗 知共金丹爭氣力 一杯全勝五雲漿

山叟和雲斸翠屏 煎時分日檢仙經 天人持此扶衰病 勝得瑤池水一瓶

近來時輩都無興 把酒皆言肺病同 唯有單于李評事 不將華髮負春風

毛衣似錦語如弦 日煖爭高綺陌天 幾處野花留不得 雙雙飛向御爐前

百尺梧桐畫閣齊 簫聲落處翠雲低 平陽不惜黃金埒 細雨花驄踏作泥

聽奏繁弦玉殿清 風傳曲度禁林明 君王聽樂棃園煖 翻到雲門第幾聲

花咽嬌鶯玉漱泉 名高半在御筵前 漢王欲助人間樂 從遣新聲墜九天

一樹紅花暎綠波 晴明騎馬好經過 今朝幾許風吹落 聞道蕭郎最惜多

荀令歌鐘北里亭 翠娥紅粉敞雲屏 舞衣施盡餘香在 今日花前學誦經

碧玉芳年事冠軍 清歌空得隔花聞 春來削髮芙蓉寺 蟬鬢臨風墮綠雲

走馬溫湯直隼飛 相逢矍鑠理征衣 軍中得力兒男事 入驛從容見落暉

憑檻霏微松樹煙 陶潛曾用道林錢 一聲寒磬空心曉 花雨知從第幾天

曉禁蒼蒼換直還 暫低鸞翼向人間 亦知受業公門事 數仞丘牆不見山

題詩一代占清機 秉筆三年直紫微 自稟道情齠齓異 不同蘧玉學知非

少小邊州慣放狂 驏騎蕃馬射黃羊 如今年老無筋力 猶倚營門數鴈行

家本清河住五城 須憑弓箭得功名 等閑飛鞚秋原上 獨向寒雲試射聲

弓背霞明劒照霜 秋風走馬出咸陽 未收天子河湟地 不擬回頭望故鄉

霜滿中庭月滿樓 金樽玉柱對清秋 當年稱意須行樂 不到天明不肯休

雪滿衣裳冰滿鬚 曉隨飛將伐單于 平生意氣今何在 把得家書淚似珠

邊草蕭條塞鴈飛 征人南望淚沾衣 黃塵滿面長須戰 白髮生頭未得歸

高樓曉見一花開 便覺春光四面來 暖日晴雲知次第 東風不用更相催

雲霞五采浮天闕 梅柳千般夾御溝 不上黃花南北望 豈知春色滿神州

偶來人世值中元 不獻玄都永日閑 寂寂焚香在仙觀 知師遙禮玉京山

十年不見小庭花 紫萼臨開又別家 上馬出門回首望 何時更得到京華

一別三年在上京 仙垣終日選羣英 除書每下皆先看 唯有劉郎無姓名

年年不見帝鄉春 白日尋思夜夢頻 上酒忽聞吹此曲 坐中惆悵更何人

花滿中庭酒滿樽 平明獨坐到黃昏 春來詩思偏何處 飛過函關入鼎門

五鳳樓西花一園 低枝小樹盡芳繁 洛陽才子何曾愛 下馬貪趨廣運門

誰把相思號比河 塞垣車馬往來多 只應自古征人淚 灑向空洲作碧波

三月唯殘一日春 玉山傾倒白鷗馴 不辭便學山公醉 花下無人作主人

飽食緩行新睡覺 一甌新茗侍兒煎 脫巾斜倚繩牀坐 風送水聲來耳邊

憶昨雨多泥又深 猶能攜妓遠過尋 滿空亂雪花相似 何事居然無賞心

閑餘何處覺身輕 暫脫朝衣傍水行 鷗鳥亦知人意靜 故來相近不相驚

天昏地黑蛟龍移 雷驚電激雄雌隨 清泉百丈化爲土 魚鼈枯死吁可悲

丘墳滿目衣冠盡 城闕連雲草樹荒 猶有國人懷舊德 一間茅屋祭昭王

休垂絕徼千行淚 共泛清湘一葉舟 今日嶺猿兼越鳥 可憐同聽不知愁

山作劍攢江寫鏡 扁舟斗轉疾於飛 回頭笑向張公子 終日思歸此日歸

雪颭霜翻看不分 雷驚電激語難聞 沿涯宛轉到深處 何限青天無片雲

火透波穿不計春 根如頭面榦如身 偶然題作木居士 便有無窮求福人

爲神詎比溝中斷 遇賞還同爨下餘 朽蠹不勝刀鋸力 匠人雖巧欲何如

猿愁魚踊水翻波 自古流傳是汨羅 蘋藻滿盤無處奠 空聞漁父扣舷歌

山僧愛山出無期 俗士牽俗來何時 祝融峰下一回首 即是此生長別離

桃溪惆悵不能過 紅豔紛紛落地多 聞道郭西千樹雪 欲將君去醉如何

洛陽城外清明節 百花寥落梨花發 今日相逢瘴海頭 共驚爛漫開正月

早知皆是自拘囚 不學因循到白頭 汝既出家還擾擾 何人更得死前休

歲老豈能充上駟 力微當自慎前程 不知何故翻驤首 牽過關門妄一鳴

五月榴花照眼明 枝間時見子初成 可憐此地無車馬 顛倒青苔落絳英

賈誼宅中今始見 葛洪山下昔曾窺 寒泉百尺空看影 正是行人渴死時

新莖未徧半猶枯 高架支離倒復扶 若欲滿盤堆馬乳 莫辭添竹引龍鬚

居然鱗介不能容 石眼環環水一鍾 聞說旱時求得雨 秖疑科斗是蛟龍

三日柴門擁不開 階平庭滿白皚皚 今朝蹋作瓊瑤跡 爲有詩從鳳沼來

已作龍鍾後時者 懶於街裏蹋塵埃 如今便別長官去 直到新年衙日來

百葉雙桃晚更紅 窺窗暎竹見玲瓏 應知侍史歸天上 故伴仙郎宿禁中

新年都未有芳華 二月初驚見草芽 白雪却嫌春色晚 故穿庭樹作飛花

老翁真個似童兒 汲水埋盆作小池 一夜青蛙鳴到曉 恰如方口釣魚時

莫道盆池作不成 藕稍初種已齊生 從今有雨君須記 來聽蕭蕭打葉聲

瓦沼晨朝水自清 小蟲無數不知名 忽然分散無蹤影 惟有魚兒作隊行

池光天影共青青 拍岸纔添水數缾 且待夜深明月去 試看涵泳幾多星

浩態狂香昔未逢 紅燈爍爍綠盤籠 覺來獨對情驚恐 身在僊宮第幾重

白布長衫紫領巾 差科未動是閑人 麥苗含穟桑生葚 共向田頭樂社神

榆莢車前蓋地皮 薔薇蘸水笋穿籬 馬蹄無入朱門跡 縱使春歸可得知

草樹知春不久歸 百般紅紫鬬芳菲 楊花榆莢無才思 惟解漫天作雪飛

已分將身著地飛 那羞踐踏損光暉 無端又被春風誤 吹落西家不得歸

幾歲生成爲大樹 一朝纏繞困長藤 誰人與脫青羅帔 看吐高花萬萬層

幸自枝條能樹立 可煩蘿蔓作交加 傍人不解尋根本 却道新花勝舊花

浮豔侵天難就看 清香撲地只遙聞 春風也是多情思 故揀繁枝折贈君

喜君眸子重清朗 攜手城南歷舊遊 忽見孟生題竹處 相看淚落不能收

廉纖晚雨不能晴 池岸草間蚯蚓鳴 投竿跨馬蹋歸路 纔到城門打鼓聲

暫出城門蹋青草 遠於林下見春山 應須韋杜家家到 祗有今朝一日閑

青幢紫蓋立童童 細雨浮煙作綵籠 不得畫師來貌取 定知難見一生中

斷送一生惟有酒 尋思百計不如閑 莫憂世事兼身事 須著人間比夢間

早晚飛來入錦城 誰人敎解百般鳴 春風紅樹驚眠處 似妬歌童作豔聲

公主當年欲占春 故將臺榭押城闉 欲知前面花多少 直到南山不屬人

誰收春色將歸去 慢綠妖紅半不存 榆莢祗能隨柳絮 等閑撩亂走空園

龍疲虎困割川原 億萬蒼生性命存 誰勸君王回馬首 真成一擲賭乾坤

司徒東鎮馳書謁 丞相西來走馬迎 兩府元臣今轉密 一方逋寇不難平

紅旗照海壓南荒 徵入中臺作侍郎 暫從相公平小寇 便歸天闕致時康

旗穿曉日雲霞雜 山倚秋空劍戟明 敢請相公平賊後 暫攜諸吏上崢嶸

城上赤雲呈勝氣 眉間黃色見歸期 幕中無事惟須飲 即是連鑣向闕時

爲文無出相如右 謀師難居卻縠先 歸去雪銷溱洧動 西來旌斾拂晴天

四面星辰著地明 散燒煙火宿天兵 不關破賊須歸奏 自趂新年賀太平

郾城辭罷過襄城 潁水嵩山刮眼明 已去蔡州三百里 家人不用遠來迎

荒山野水照斜暉 啄雪寒鴉趂始飛 夜宿驛亭愁不睡 幸來相就蓋征衣

夾道疎槐出老根 高甍巨桷壓山原 宮前遺老來相問 今是開元幾葉孫

荆山已去華山來 日出潼關四扇開 刺史莫辭迎候遠 相公親破蔡州廻

暫辭堂印執兵權 盡管諸軍破賊年 冠蓋相望催入相 待將功德格皇天

西來騎火照山紅 夜宿桃林臘月中 手把命珪兼相印 一時重疊賞元功

元日新詩已去年 蔡州遙寄荷相憐 今朝縱有誰人領 自是三峰不敢眠

軟濕青黃狀可猜 欲烹還喚木盤廻 煩君自入華陽洞 直割乖龍左耳來

嗟爾戎人莫慘然 湖南地近保生全 我今罪重無歸望 直去長安路八千

不覺離家已五千 仍將衰病入瀧船 潮陽未到吾能說 海氣昏昏水拍天

韶州南去接宣溪 雲水蒼茫日向西 客淚數行先自落 鷓鴣休傍耳邊啼

兼金那足比清文 百首相隨媿使君 俱是嶺南巡管內 莫欺荒僻斷知聞

橋夾水松行百步 竹牀莞席到僧家 暫拳一手支頭臥 還把魚竿下釣沙

曲江山水聞來久 恐不知名訪倍難 願借圖經將入界 每逢佳處便開看

憶作兒童隨伯氏 南來今只一身存 目前百口還相逐 舊事無人可共論

中郎有女能傳業 伯道無兒可保家 偶到匡山曾住處 幾行衰淚落煙霞

白水龍飛已幾春 偶逢遺跡問耕人 丘墳發掘當官路 何處南陽有近親

陸孟丘楊久作塵 同時存者更誰人 金丹別後知傳得 乞取刀圭救病身

牆下春渠入禁溝 渠冰初破滿渠浮 鳳池近日長先暖 流到池時更不流

風光欲動別長安 春半城邊特地寒 不見園花兼巷柳 馬頭惟有月團團

別來楊柳街頭樹 擺弄春風只欲飛 還有小園桃李在 留花不發待郎歸

漠漠輕陰晚自開 青天白日映樓臺 曲江水滿花千樹 有底忙時不肯來

天街小雨潤如酥 草色遙看近却無 最是一年春好處 絕勝煙柳滿皇都

莫道官忙身老大 即無年少逐春心 憑君先到江頭看 柳色如今深未深

竄逐三年海上歸 逢公復此著征衣 旋吟佳句還鞭馬 恨不身先去鳥飛

銜命山東撫亂師 日馳三百自嫌遲 風霜滿面無人識 何處如今更有詩

山公自是林園主 歎惜前賢造作時 巖洞幽深門盡鎖 不因丞相幾人知

偶上城南土骨堆 共傾春酒三五桮 爲逢桃樹相料理 不覺中丞喝道來

池上無風有落暉 楊花晴後自飛飛 爲將纖質凌清鏡 濕却無窮不得歸

孟郊死葬北邙山 從此風雲得暫閑 天恐文章渾斷絕 更生賈島着人間

孟郊死葬北邙山 從此風雲得暫閑 世上不教才子絶 更生賈島着人間

萬里休言道路賒 有誰敎汝度流沙 只今中國方多事 不用無端更亂華

旄頭夜落捷書飛 來奏金門著賜衣 白馬將軍頻破敵 黃龍戍卒幾時歸

辛勤幾出黃花戍 迢遰初隨細柳營 塞晚每愁殘月苦 邊愁更逐斷篷驚

年少辭家從冠軍 金妝寶劒去邀勳 不知馬骨傷寒水 唯見龍城起暮雲

太白秋高助發兵 長風夜卷虜塵清 男兒解却腰間劒 喜見從王道化平

曲江綠柳變煙條 寒谷冰隨暖氣銷 纔見春光生綺陌 已聞清樂動雲韶

經過柳陌與桃蹊 尋逐春光著處迷 鳥度時時衝絮起 花繁衮衮壓枝低

網軒涼吹動輕衣 夜聽更長玉漏稀 月度天河光轉濕 鵲驚秋樹葉頻飛

宮連太液見滄波 暑氣微消秋意多 一夜清風蘋末起 露珠翻盡滿池荷

二月春風遍柳條 九天仙樂奏雲韶 蓬萊殿後花如錦 紫閣階前雪未銷

桂魄初生秋露微 輕羅已薄未更衣 銀箏夜久殷勤弄 心怯空房不忍歸

宮殿參差列九重 祥雲瑞氣捧堦濃 微臣欲獻唐堯壽 遙指南山對衮龍

當年只自守空帷 夢裏關山覺別離 不見鄉書傳鴈足 唯看新月吐蛾眉

厭攀楊柳臨清閣 閑採芙蕖傍碧潭 走馬臺邊人不見 拂雲堆畔戰初酣

愁見遊空百尺絲 春風挽斷更傷離 閑花落盡青苔地 盡日無人誰得知

白人宜著紫衣裳 冠子梳頭雙眼長 新睡起來思舊夢 見人忘却道勝常

春來新插翠雲釵 尚著雲頭踏殿鞋 欲得君王回一顧 爭扶玉輦下金階

五更初起覺風寒 香炷燒來夜已殘 欲卷珠簾驚雪滿 自將紅燭上樓看

各將金鎖鎖宮門 院院青娥侍至尊 頭白監門掌來去 問頻多是最承恩

夜久盤中蠟滴稀 金刀剪起盡霏霏 傳聲總是君王喚 紅燭臺前著舞衣

箏翻禁曲覺聲難 玉柱皆非舊處安 記得君王曾道好 長因下輦得先彈

一叢高鬢綠雲光 官樣輕輕淡淡黃 爲看九天公主貴 外邊爭學內家裝

宜春院裏駐仙輿 夜宴笙歌總不如 傳索金箋提寵號 鐙前御筆與親書

永巷重門漸半開 宮官著鎖隔門回 誰知曾笑他人處 今日將身自入來

春風簾裏舊青娥 無奈新人奪寵何 寒食禁花開滿樹 玉堂終日閉時多

碧繡簷前柳散垂 守門宮女欲攀時 曾經玉輦從容處 不敢臨風折一枝

鴉飛深在禁城牆 多繞重樓複殿傍 時向春簷瓦溝上 散開朝翅占朝光

白雪猧兒拂地行 慣眠紅毯不曾驚 深宮更有何人到 只曉金階吠晚螢

百尺仙梯倚閣邊 內人爭下擲金錢 風來競看銅烏轉 遙指朱干在半天

春風擺蕩禁花枝 寒食鞦韆滿地時 又落深宮石渠裏 盡隨流水入龍池

牆牆不斷接宮城 金榜皆書殿院名 萬轉千回相隔處 各調弦管對聞聲

霏霏春雨九重天 漸暖龍池御柳煙 玉輦遊時應不避 千廊萬屋自相連

禁門煙起紫沉沉 樓閣當中複道深 長入暮天凝不散 掖庭宮裏動秋砧

炎炎夏日滿天時 桐葉交加覆玉墀 向晚移鐙上銀簟 叢叢綠鬢坐彈棋

瞳瞳日出大明宮 天樂遙聞在碧空 禁樹無風正和暖 玉樓金殿曉光中

迥出芙蓉閣上頭 九天懸處正當秋 年年七夕晴光裏 宮女穿針盡上樓

教來鸚鵡語初成 久閉金籠慣認名 總向春園看花去 獨於深院笑人聲

銀瓶瀉水欲朝妝 燭焰紅高粉壁光 共怪滿衣珠翠冷 黃花瓦上有新霜

迎風殿裏罷雲和 起聽新蟬布淺莎 爲愛九天和露滴 萬年枝上最聲多

御果收時屬內官 傍簷低壓玉闌干 明朝摘向金華殿 盡日枝邊次第看

內裏松香滿殿聞 四行階下暖氤氳 春深欲取黃金粉 繞樹宮娥著絳裙

禁樹傳聲在九霄 內中殘火獨遙遙 千官待取門猶閉 未到宮前下馬橋

姑蘇城畔千年木 刻作夫差廟裏神 冠蓋寂寥塵滿室 不知簫鼓樂何人

漢江天外東流去 巴塞連山萬里秋 節過重陽人病起 一枝殘菊不勝愁

池上涼臺五月涼 百花開盡水芝香 黃金買酒邀詩客 醉倒檐前青玉牀

九衢日暖樹蒼蒼 萬里吳人憶水鄉 漢主未曾親羽獵 不知將底諫君王

天山西北居延海 沙塞重重不見春 腸斷帝鄉遙望日 節旄零落漢家臣

吳王舊國水煙空 香徑無人蘭葉紅 春色似憐歌舞地 年年先發館娃宮

犍爲城下牂牁路 空冢灘西賈客舟 此夜可憐江上月 夷歌銅鼓不勝愁

風光滿路旗旛出 林下高人待使君 笑藉紫蘭相向醉 野花千樹落紛紛

節應中和天地晴 繁弦疊鼓動高城 漢家分刺諸侯貴 一曲陽春江水清

銀燭煌煌半醉人 嬌歌宛轉動朱脣 繁花落盡春風裏 繡被郎官不負春

溪上春晴聊看竹 誰言驛使此相逢 擔簦躡屐仍多病 笑殺雲間陸士龍

小雪已晴蘆葉暗 長波乍急鶴聲嘶 孤舟一夜宿流水 眼看山頭月落溪

惆悵人間多別離 梅花滿眼獨行時 無家度日多爲客 欲共山僧何處期

雲蓋秋松幽洞近 水穿危石亂山深 門前自有千竿竹 免向人家看竹林

雖有柴門長不關 片雲高木共身閑 猶嫌住久人知處 見欲移居更上山

青山高處上不易 白雲深處行亦難 留君不宿對秋月 莫厭山空泉石寒

衆草穿沙芳色齊 蹋莎行草過春谿 閑雲相引上山去 人到山頭雲却低

憶昔吳王爭霸日 歌鐘滿地上高臺 三千宮女看花處 人盡臺崩花自開

相共遊梁今獨還 異鄉搖落憶空山 信陵死後無公子 徒向夷門學抱關

初訪西城禮少君 獨行深入洞天雲 風吹青桂寒花落 香繞仙壇處處聞

江上煙消漢水清 王師大破綠林兵 干戈用盡人成血 韓信空傳壯士名

二妃怨處雲沈沈 二妃哭處湘水深 商人酒滴廟前草 蕭索風生斑竹林

西去蘭陵家不遠 到家還及採蘭時 新年送客我爲客 惆悵門前黃柳絲

西過流沙歸路長 一生遺迹在東方 空堂寂寞閉燈影 風動四山松柏香

霜落寒空月上樓 月中歌吹滿揚州 相看醉舞倡樓月 不覺隋家陵樹秋

涼葉蕭蕭生遠風 曉鵶飛度望春宮 越人歸去一搖首 腸斷馬嘶秋水東

鶴唳天邊秋水空 荻花蘆葉起西風 今夜渡江何處宿 會稽山在月明中

烏巾年少歸何處 一片綵霞仙洞中 惆悵別時花似雪 行人不肯醉春風

九霄心在勞相問 四十年間豈足驚 風動自然雲出岫 高僧不用笑浮生

天竺沙門洛下逢 請爲同社笑相容 支頤忽望碧雲裏 心愛嵩山第幾重

翩翩絳旐寒流上 行引東歸萬里魂 幾處州人臨水哭 共看遺草有王言

路入千山愁自知 雪花撩亂壓松枝 世人並道離別苦 誰信山僧輕別離

海畔風吹凍泥裂 枯桐葉落枝梢折 橫笛聞聲不見人 紅旗直上天山雪

秋燈點點淮陰市 楚客聯檣宿淮水 夜深風起魚鼈腥 韓信祠堂明月裏

處處看山不可行 野花相向笑無成 長嫌爲客過州縣 漸被時人識姓名

漢武青齋讀鼎書 太官扶上畫雲車 壇上月明宮殿閉 仰看星斗禮空虛

樓殿層層阿母家 崑崙山頂駐紅霞 笙歌出見穆天子 相引笑看琪樹花

襄陽城郭春風起 漢水東流去不還 孟子死來江樹老 煙霞猶在鹿門山

嵩山歸路繞天壇 雪影松聲滿谷寒 君見九龍潭上月 莫辭清夜訪袁安

洞裏春晴花正開 看花出洞幾時迴 殷勤好去武陵客 莫引世人相逐來

或櫂孤舟或杖藜 尋常適意釣長溪 草堂竹徑在何處 落日孤煙寒渚西

稚子新能編筍笠 山妻舊解補荷衣 秋山隔岸清猨叫 湖水當門白鳥飛

嬋娟有麗玉如也 美笑當予繫予馬 羅幃碧簟豈相容 行到山頭憶山下

北客今朝出蜀門 翛然領得入時魂 遊人莫道歸來易 三不曾聞古老言

曾稱野鶴比羣公 忽作長松向府中 驄馬不騎人不識 冷然三尺別生風

偕行那得會心期 先者貪前後者遲 空憶麗詞能狀物 每看奇異但相思

推車閫外主恩新 今日梁川草遍春 玉色據鞍雙節下 揚兵百萬路無塵

心誦陰符口不言 風驅千騎出轅門 孫吳去後無長策 誰敵留侯直下孫

舊友親題壁上詩 傷看緣跡不緣詞 門前猶是長安道 無復迴車下筆時

南下斯須隔帝鄉 北行一步掩南方 悠悠煙景兩邊意 蜀客秦人各斷腸

鳥企蛇盤地半天 下窺千仞到浮煙 因高回望沾恩處 認得梁州落日邊

青苞朱實忽離離 摘得盈筐淚更垂 上德同之豈無意 故園山路一枝枝

服製虹霓鬢似雲 蕭郎屋裏上清人 等閑逐酒傾杯樂 飛盡虹梁一夜塵

正是閩中越鳥聲 幾回留聽暗沾纓 傷心激念君深淺 共有離鄉萬里情

二室峯峯昔願遊 從雲從鶴思悠悠 丹梯石路君先去 爲上青冥最上頭

草席蒲團不掃塵 松閑石上似無人 羣陰欲午鐘聲動 自煮溪蔬養幻身

笑向來人話古時 繩牀竹杖自扶持 秋深頭冷不能剃 白黑蒼然髪到眉

外戶通宵不閉關 抱孫弄子萬家閑 若將邑號稱賢宰 又是皇唐李魯山

天長地闊多岐路 身即飛蓬共水萍 匹馬將驅豈容易 弟兄親故滿離亭

寶馬琱弓金僕姑 龍驤虎視出皇都 揚鞭莫怪輕胡虜 曾在漁陽敵萬夫

南北風煙即異方 連峯危棧倚蒼蒼 哀猨咽水偏高處 誰不沾衣望故鄉

尚被浮名誘此身 今時誰與德爲鄰 遙知是夜檀溪上 月照千峯爲一人

何事悲酸淚滿巾 浮生共是北邙塵 他時不見北山路 死者還曾哭送人

日日郊亭啓竹扉 論桑勸穡是常機 山城要得牛羊下 方與農人分背歸

聞說胡兵欲利秋 昨來投筆到營州 驍雄已許將軍用 邊塞無勞天子憂

千山江上背斜暉 一徑中峯見所歸 不信扁舟迴在晚 宿雲先已到柴扉

簪萸泛菊俯平阡 飲過三杯却惘然 十歲此辰同醉友 登高各處已三年

想象精靈欲見難 通津一去水漫漫 空餘昔日凌霜色 長與澄潭生晝寒

迴峯疊嶂遶庭隅 散點煙霞勝畫圖 日暮華軒卷長箔 太清雲上對蓬壺

爲鴈爲鴻弟與兄 如雕如鶚傑連英 天旋地轉煙雲黑 共鼓長風六合清

莫歎明朝又一春 相看堪共貴茲身 悠悠寰宇同今夜 膝下傳杯有幾人

海畔尖山似劒鋩 秋來處處割愁腸 若爲化得身千億 散上峰頭望故鄉

每憶纖鱗遊尺澤 翻愁弱羽上丹霄 岸傍古堠應無數 次第行看別路遙

故國名園久別離 今朝楚樹發南枝 晴天歸路好相逐 正是峰前廻雁時

南來不作楚臣悲 重入脩門自有期 爲報春風汨羅道 莫將波浪枉明時

無限居人送獨醒 可憐寂寞到長亭 荆州不遇高陽侶 一夜春寒滿下廳

十一年前南渡客 四千里外北歸人 詔書許逐陽和至 驛路開花處處新

遠師騶忌鼓鳴琴 去和南風愜舜心 從此他山千古重 殷勤曾是奉徽音

貞一來時送彩牋 一行歸雁慰驚弦 翰林寂寞誰爲主 鳴鳳應須早上天

二十年來萬事同 今朝岐路忽西東 皇恩若許歸田去 晚歲當爲鄰舍翁

簷下疎篁十二莖 襄陽從事寄幽情 祗應更指伶倫見 寫盡雌雄雙鳳鳴

宦情羈思共悽悽 春半如秋意轉迷 山城過雨百花盡 榕葉滿庭鶯亂啼

珠樹玲瓏隔翠微 病來方外事多違 仙山不屬分符客 一任凌空錫杖飛

寒江夜雨聲潺潺 曉雲遮盡仙人山 遙知玄豹在深處 下笑羈絆泥塗間

書成欲寄庾安西 紙背應勞手自題 聞到盡來諸子弟 臨池尋已厭家雞

聞道將雛向墨池 劉家還有異同詞 如今試遣隈牆問 已道世人那得知

世上悠悠不識真 薑芽盡是捧心人 若道柳家無子弟 往年何事乞西賓

小學新翻墨沼波 羨君瓊樹散枝柯 左家弄玉唯嬌女 空覺庭前鳥跡多

事業無成耻藝成 南宮起草舊連名 勸君火急添功用 趂取當時二妙聲

行盡關山萬里餘 到時閭井是荒墟 附庸唯有銅魚使 此後無因寄遠書

早歲京華聽越吟 聞君江海分逾深 他時若寫蘭亭會 莫畫高僧支道林

頻把瓊書出袖中 獨吟遺句立秋風 桂江日夜流千里 揮淚何時到甬東

東越高僧還姓湯 幾時瓊佩觸鳴璫 空花一散不知處 誰采金英與侍郎

交侶平生意最親 衡陽往事似分身 袖中忽見三行字 拭淚相看是故人

林邑山連瘴海秋 牂牁水向郡前流 勞君遠問龍城地 正北三千到錦州

上苑年年占物華 飄零今日在天涯 祗因長作龍城守 剩種庭前木槲花

海上朱櫻贈所思 樓居況是望仙時 蓬萊羽客如相訪 不是偷桃一小兒

破額山前碧玉流 騷人遙駐木蘭舟 春風無限瀟湘意 欲採蘋花不自由

南州溽暑醉如酒 隱几熟眠開北牖 日午獨覺無餘聲 山童隔竹敲茶臼

江雨初晴思遠步 日西獨向愚溪渡 渡頭水落村逕成 撩亂浮槎在高樹

幾年封植愛芳叢 韶豔朱顏竟不同 從此休論上春事 看成古木對衰翁

天田不日降皇輿 留滯長沙歲又除 宣室無由問釐事 周南何處託成書

禪思何妨在玉琴 真僧不見聽時心 秋堂境寂夜方半 雲去蒼梧湘水深

日晚長秋簾外報 望陵歌舞在明朝 添爐欲爇熏衣麝 憶得分時不忍燒

日映西陵松柏枝 下臺相顧一相思 朝來樂府長歌曲 唱著君王自作詞

迎得春光先到來 淺黃輕綠映樓臺 只緣嫋娜多情思 更被春風長倩猜

巫峽巫山楊柳多 朝雲暮雨遠相和 因想陽臺無限事 爲君回唱竹枝歌

楊柳青青江水平 聞郎江上唱歌聲 東邊日出西邊雨 道是無晴却有晴

楚水巴山江雨多 巴人能唱本鄉歌 今朝北客思歸去 回入紇那披綠羅

酒旗相望大隄頭 堤下連檣堤上樓 日暮行人爭渡急 槳聲幽軋滿中流

江南江北望煙波 入夜行人相應歌 桃葉傳情竹枝怨 水流無限月明多

春堤繚繞水徘徊 酒舍旗亭次第開 日晚上樓招估客 軻峨大艑落颿來

春江月出大堤平 堤上女郎連袂行 唱盡新詞歡不見 紅霞映樹鷓鴣鳴

桃蹊柳陌好經過 燈下妝成月下歌 爲是襄王故宮地 至今猶自細腰多

新詞宛轉遞相傳 振袖傾鬟風露前 月落烏啼雲雨散 遊童陌上拾花鈿

日暮江頭聞竹枝 南人行樂北人悲 自從雪裏唱新曲 直到三春花盡時

阿母種桃雲海際 花落子成三千歲 海風吹折最繁枝 跪捧瓊盤獻天帝

華表千年一鶴歸 凝丹爲頂雪爲衣 星星仙語人聽盡 却向五雲翻翅飛

望見葳蕤舉翠華 試開金屋掃庭花 須臾宮女傳來信 言幸平陽公主家

自古逢秋悲寂寥 我言秋日勝春朝 晴空一鶴排雲上 便引詩情到碧霄

山明水淨夜來霜 數樹深紅出淺黃 試上高樓清入骨 豈如春色嗾人狂

莫道恩情無重來 人間榮謝遞相催 當時初入君懷袖 豈念寒爐有死灰

白帝城頭春草生 白鹽山下蜀江清 南人上來歌一曲 北人莫上動鄉情

山桃紅花滿上頭 蜀江春水拍山流 花紅易衰似郎意 水流無限似儂愁

江上朱樓新雨晴 瀼西春水縠紋生 橋東橋西好楊柳 人來人去唱歌行

日出三竿春霧消 江頭蜀客駐蘭橈 憑寄狂夫書一紙 家住成都萬里橋

兩岸山花似雪開 家家春酒滿銀杯 昭君坊中多女伴 永安宮外踏青來

城西門前灧澦堆 年年波浪不能摧 懊惱人心不如石 少時東去復西來

瞿塘嘈嘈十二灘 人言道路古來難 長恨人心不如水 等閑平地起波瀾

巫峽蒼蒼煙雨時 清猿啼在最高枝 個裏愁人腸自斷 由來不是此聲悲

山上層層桃李花 雲間煙火是人家 銀釧金釵來負水 長刀短笠去燒畬

塞北梅花羌笛吹 淮南桂樹小山詞 請君莫奏前朝曲 聽唱新翻楊柳枝

南陌東城春早時 相逢何處不依依 桃紅李白皆誇好 須得垂楊相發揮

鳳闕輕遮翡翠幃 龍池遙望麴塵絲 御溝春水相輝映 狂殺長安年少兒

金谷園中鶯亂飛 銅駝陌上好風吹 城中桃李須臾盡 爭似垂楊無限時

花萼樓前初種時 美人樓上鬬腰肢 如今拋擲長街裏 露葉如啼欲向誰

煬帝行宮汴水濱 數枝楊柳不勝春 晚來風起花如雪 飛入宮牆不見人

御陌青門拂地垂 千條金縷萬條絲 如今綰作同心結 將贈行人知不知

城外春風吹酒旗 行人揮袂日西時 長安陌上無窮樹 唯有垂楊管別離

輕盈嫋娜占年華 舞榭妝樓處處遮 春盡絮花留不得 隨風好去落誰家

九曲黃河萬里沙 浪淘風簸自天涯 如今直上銀河去 同到牽牛織女家

洛水橋邊春日斜 碧流清淺見瓊砂 無端陌上狂風急 驚起鴛鴦出浪花

汴水東流虎眼紋 清淮曉色鴨頭春 君看渡口淘沙處 渡却人間多少人

鸚鵡洲頭浪颭沙 青樓春望日將斜 銜泥燕子爭歸舍 獨自狂夫不憶家

濯錦江邊兩岸花 春風吹浪正淘沙 女郎剪下鴛鴦錦 將向中流疋晚霞

日照澄洲江霧開 淘金女伴滿江隈 美人首飾侯王印 盡是沙中浪底來

八月濤聲吼地來 頭高數丈觸山回 須臾却入海門去 卷起沙堆似雪堆

莫道讒言如浪深 莫言遷客似沙沉 千淘萬漉雖辛苦 吹盡狂沙始到金

流水淘沙不暫停 前波未滅後波生 令人忽憶瀟湘渚 回唱迎神三兩聲

昔年意氣結羣英 幾度朝回一字行 海北江南零落盡 兩人相見洛陽城

自從雲散各東西 每日歡娛却慘悽 離別苦多相見少 一生心事在書題

今朝無意訴離杯 何況清弦急管催 本欲醉中輕遠別 不知翻引酒悲來

駱駝橋上蘋風急 鸚鵡杯中箬下春 水碧山青知好處 開顏一笑向何人

溪中士女出笆籬 溪上鴛鴦避畫旗 何處人間似仙境 春山攜妓採茶時

九陌逢君又別離 行雲別鶴本無期 望嵩樓上忽相見 看過花開花落時

繁花落盡君辭去 綠草垂楊引征路 東道諸侯皆故人 留連必是多情處

樽前花下長相見 明日忽爲千里人 君過午橋回首望 洛城猶自有殘春

暫駐旌旗洛水堤 綺筵紅燭醉蘭閨 美人美酒長相逐 莫怕猿聲發建溪

西北秋風凋蕙蘭 洞庭波上碧雲寒 茂陵才子江陵住 乞取新詩合掌看

外道邪山千萬重 真言一發盡摧峰 有時明月無人夜 獨向昭潭制惡龍

曲江僧向松江見 又到天台看石橋 鶴戀故巢雲戀岫 比君猶自不逍遙

清江悠悠王氣沉 六朝遺事何處尋 宮牆隱嶙圍野澤 鸛鶂夜鳴秋色深

學道深山許老人 留名萬代不關身 勸君多買長安酒 南陌東城占取春

寂寂獨看金燼落 紛紛只見玉山頽 自羞不是高陽侶 一夜星星騎馬回

廄馬翩翩禁外逢 星槎上漢杳難從 定知欲報淮南詔 促召王褒入九重

綵仗神旗獵曉風 雞人一唱鼓蓬蓬 銅壺漏水何時歇 如此相催即老翁

西皥司分晝夜平 羲和停午太陰生 鏗鏘揖讓秋光裏 觀者如雲出鳳城

雷雨江山起臥龍 武陵樵客躡仙蹤 十年楚水楓林下 今夜初聞長樂鐘

紫陌紅塵拂面來 無人不道看花回 玄都觀裏桃千樹 盡是劉郎去後栽

百畝庭中半是苔 桃花淨盡菜花開 種桃道士歸何處 前度劉郎今又來

唱得涼州意外聲 舊人唯數米嘉榮 近來時世輕先輩 好染髭鬚事後生

終日望夫夫不歸 化爲孤石苦相思 望來已是幾千載 只似當時初望時

曾隨織女渡天河 記得雲間第一歌 休唱貞元供奉曲 當時朝士已無多

山圍故國周遭在 潮打空城寂寞回 淮水東邊舊時月 夜深還過女牆來

朱雀橋邊野草花 烏衣巷口夕陽斜 舊時王謝堂前燕 飛入尋常百姓家

臺城六代競豪華 結綺臨春事最奢 萬戶千門成野草 只緣一曲後庭花

生公說法鬼神聽 身後空堂夜不扃 高坐寂寥塵漠漠 一方明月可中庭

南朝詞臣北朝客 歸來唯見秦淮碧 池臺竹樹三畝餘 至今人道江家宅

將略兵機命世雄 蒼黃鍾室歎良弓 遂令後代登壇者 每一尋思怕立功

諫省新登二直臣 萬方驚喜捧絲綸 則知天子明如日 肯放淮南高臥人

旌旗入境犬無聲 戮盡鯨鯢漢水清 從此世人開耳目 始知名將出書生

夜泊湘川逐客心 月明猿苦血沾襟 湘妃舊竹痕猶淺 從此因君染更深

前者匆匆襆被行 十年憔悴到京城 南宮舊吏來相問 何處淹留白髮生

二十餘年別帝京 重聞天樂不勝情 舊人唯有何戡在 更與殷勤唱渭城

天下能歌御史娘 花前葉底奉君王 九重深處無人見 分付新聲與順郎

畫時應遇空亡日 賣處難逢識別人 唯有多情往來客 強將衫袖拂埃塵

庭前芍藥妖無格 池上芙蕖淨少情 唯有牡丹真國色 花開時節動京城

秦國功成思稅駕 晉臣名遂歎危機 無因上蔡牽黃犬 願作丹徒一布衣

壇邊松在鶴巢空 白鹿閑行舊徑中 手植紅桃千樹發 滿山無主任春風

蒼蒼宰樹起寒煙 尚有威名海內傳 四府舊聞多故吏 幾人垂淚拜碑前

溪水悠悠春自來 草堂無主燕飛回 隔簾惟見中庭草 一樹山榴依舊開

草聖數行留壞壁 木奴千樹屬鄰家 唯見里門通德牓 殘陽寂寞出樵車

柳門竹巷依依在 野草青苔日日多 縱有鄰人解吹笛 山陽舊侶更誰過

貴人淪落路人衰 碧海連天丹旐回 遙想長安此時節 朱門深巷百花開

寶馬鳴珂踏曉塵 魚文匕首犯車茵 適來行哭里門外 昨夜華堂歌舞人

秉燭朝天遂不回 路人彈指望高臺 牆東便是傷心地 夜夜流螢飛去來

廊下題詩滿壁塵 塔前松樹已皴鱗 古來唯有王文度 重見平生竺道人

偶然相遇人間世 合在增城阿姥家 有此傾城好顏色 天教晚發賽諸花

文昌星象盡東來 油幕朱門次第開 且上新樓看風月 會乘雲雨一時回

玉馬朝周從此辭 園陵寂寞對豐碑 千行宰樹荆州道 暮雨蕭蕭聞子規

高髻雲鬟宮樣妝 春風一曲杜韋娘 司空見慣渾閑事 斷盡蘇州刺史腸

髪鬢梳頭宫様妝 春風一曲杜韋娘 司空見慣渾閑事 斷盡蘇州刺史腸

玉兒已逐金鐶葬 翠羽先隨秋草萎 唯見芙蓉含曉露 數行紅淚滴清池

步步相攜不覺難 九層雲外倚闌干 忽然笑語半天上 無限遊人舉眼看

步步相㩦不覺難 九霄雲外倚欄杆 忽然語笑半天上 無限游人舉眼看

庾令樓中初見時 武昌春柳似腰肢 相逢相笑盡如夢 爲雨爲雲今不知

鄂渚濛濛煙雨微 女郎魂逐暮雲歸 只應長在漢陽渡 化作鴛鴦一隻飛

爲愛逍遙第一篇 時時閑步賞風煙 看花臨水心無事 功業成來二十年

二十餘年作逐臣 歸來還見曲江春 遊人莫笑白頭醉 老醉花間有幾人

新妝面面下朱樓 深鎖春光一院愁 行到中庭數花朵 蜻蜓飛上玉搔頭

玉女來看玉蘂花 異香先引七香車 攀枝弄雪時廻顧 驚怪人間日易斜

雪蘂瓊絲滿院春 衣輕步步不生塵 君平簾下徒相問 長伴吹簫別有人

尋常相見意殷勤 別後相思夢更頻 每遇登臨好風景 羨他天性少情人

洛城洛城何日歸 故人故人今轉稀 莫嗟雪裏暫時別 終擬雲間相逐飛

滻水送君君不還 見君題字虎丘山 因知早貴兼才子 不得多時在世間

花面丫頭十三四 春來綽約向人時 終須買取名春草 處處將行步步隨

親友關心皆不見 風光滿眼倍傷神 洛陽城裏多池館 幾處花開有主人

平章宅裏一欄花 臨到開時不在家 莫道兩京非遠別 春明門外即天涯

當初造曲者爲誰 說得思鄉戀闕時 滄海西頭舊丞相 停杯處分不須吹

羣玉山頭住四年 每聞笙鶴看諸仙 何時得把浮丘袖 白日將昇第九天

一紙書封四句詩 芳晨對酒遠相思 長吟盡日西南望 猶及殘春花落時

樓下芳園最占春 年年結侶採花頻 繁霜一夜相撩治 不似佳人似老人

驪龍睡後珠元在 仙鶴行時步又輕 方寸瑩然無一事 水聲來似玉琴聲

玉樹瓊樓滿眼新 的知開閤待諸賓 遲遲未去非無意 擬作梁園坐右人

侯家故吏歌聲發 逸處能高怨處低 今歲洛中無雨雪 眼前風景是江西

常奴安得似方回 爭望追風絕足來 若把翠娥酬騄耳 始知天下有奇才

官冷如漿病滿身 凌寒不易過天津 少年留取多情興 請待花時作主人

又被時人寫姓名 春風引路入京城 知君憶得前身事 分付鶯花與後生

謫在三湘最遠州 邊鴻不到水南流 如今暫寄罇前笑 明日辭君步步愁

文章似錦氣如虹 宜薦華簪綠殿中 縱使涼飆生旦夕 猶堪拂拭愈頭風

無事尋花至仙境 等閑栽樹比封君 金門通籍真多士 黃紙除書每日聞

翔鸞闕底謝皇恩 纓上滄浪舊水痕 疎傅揮金忽相憶 遠擎長句與招魂

新辭將印拂朝纓 臨水登山四體輕 猶念天涯未歸客 瘴雲深處守孤城

飽霜孤竹聲偏切 帶火焦桐韻本悲 今日知音一留聽 是君心事不平時

對酒臨流奈別何 君今已醉我蹉跎 分明記取星星鬢 他日相逢應更多

世間人事有何窮 過後思量盡是空 早晚同歸洛陽陌 卜隣須近祝雞翁

淮西既是平安地 鴉路今無羽檄飛 聞道唐州最清靜 戰場耕盡野花稀

知逐征南冠楚材 遠勞書信到陽臺 明朝若上君山上 一道巴江自此來

玉人紫綬相輝映 却要霜鬚一兩莖 其奈無成空老去 每臨明鏡若爲情

一莖炯炯琅玕色 數節重重玳瑁文 挂到高山未登處 青雲路上願逢君

天下蒼生望不休 東山雖有但時游 從來海上仙桃樹 肯逐人間風露秋

織女分明銀漢秋 桂枝梧葉共颼飀 月露滿庭人寂寂 霓裳一曲在高樓

已嗟池上別魂驚 忽報夢中攜手行 此夜獨歸還乞夢 老人無睡到天明

卷盡輕雲月更明 金箆不用且閑行 若傾家釀招來客 何必池塘春草生

白馬津頭春日遲 沙州歸鴈拂旌旗 柳營唯有軍中戲 不似江南三月時

日日臨池弄小雛 還思寫論付官奴 柳家新樣元和脚 且盡畺芽歛手徒

小兒弄筆不能嗔 涴壁書窗且當勤 聞彼夢熊猶未兆 女中誰是衛夫人

昔日慵工記姓名 遠勞辛苦寫西京 近來漸有臨池興 爲報元常欲抗行

弱冠同懷長者憂 臨岐回想盡悠悠 耦耕若便遺身老 黃髮相看萬事休

潯陽江色潮添滿 彭蠡秋聲鴈送來 南望廬山千萬仞 共誇新出棟梁材

武昌山下蜀江東 重向仙舟見葛洪 又得案前親禮拜 大羅天訣玉函封

揮毫起制來東省 躡足修名謁外臺 好著櫜鞬莫惆悵 出文入武是全才

曾主魚書輕刺史 今朝自請左魚來 青雲直上無多地 却要斜飛取勢回

東城南陌昔同游 坐上無人第二流 屈指如今已零落 且須歡喜作鄰州

更將何面上春臺 白事無成老又催 唯有落花無俗態 不嫌憔悴滿頭來

大弦嘈囋小弦清 噴雪含風意思生 一聽曹剛彈薄媚 人生不合出京城

老郎日日憂蒼鬢 遠守年年厭白蘋 終日相思不相見 長頻相見是何人

楊子江頭煙景迷 隋家宮樹拂金堤 嵯峨猶有當時色 半蘸波中水鳥棲

清歌不是世間音 玉殿嘗聞稱主心 唯有順郎全學得 一聲飛出九重深

大艑高帆一百尺 新聲促柱十三弦 揚州市裏商人女 來占江西明月天

仙公一奏思歸引 逐客初聞自泫然 莫怪殷勤悲此曲 越聲長苦已三年

謫君愁寂似幽棲 百草當門茅舍低 夜獵將軍忽相訪 鷓鴣驚起繞籬啼

湘中才子是劉郎 望在長沙住桂陽 昨日鴻都新上第 五陵年少讓清光

常時並冕奉天顏 委佩低簪彩仗間 今日獨來張樂地 萬重雲水望橋山

生拍芳叢鷹觜芽 老郎封寄謫仙家 今宵更有湘江月 照出菲菲滿盌花

梁國三郎威德尊 女巫簫鼓走鄉村 萬家長見空山上 雨氣蒼茫生廟門

湖光秋月兩相和 潭面無風鏡未磨 遙望洞庭山水翠 白銀盤裏一青螺

春江一曲柳千條 二十年前舊板橋 曾與美人橋上別 恨無消息到今朝

江上樓高二十梯 梯梯登徧與雲齊 人從別浦經年去 天向平蕪盡處低

隱几支頤對落暉 故人書信到柴扉 周南留滯商山老 星象如今屬少微

粉落椒飛知幾春 風吹雨灑旋成塵 莫言一片危基在 猶過無窮來往人

鳳輦尋春半醉回 僊娥進水御簾開 牡丹花笑金鈿動 傳奏吳興紫筍來

丁丁漏水夜何長 漫漫輕雲露月光 秋逼暗蟲通夕響 征衣未寄莫飛霜

博山沉燎絕餘香 蘭燼金檠怨夜長 爲問青青河畔草 幾回經雨復經霜

卷斾生風喜氣新 早持龍節靜邊塵 漢家天子圖麟閣 身是當今第一人

三戍漁陽再渡遼 騂弓在臂劒橫腰 匈奴似若知名姓 休傍陰山更射雕

獵馬千行鴈幾雙 燕然山下碧油幢 傳聲漠北單于破 火照旌旗夜受降

朔雪飄飄開鴈門 平沙歷亂卷蓬根 功名耻計擒生數 直斬樓蘭報國恩

隴水潺湲隴樹秋 征人到此淚雙流 鄉關萬里無因見 西戍河源早晚休

陰磧茫茫塞草肥 桔槔烽上暮雲飛 交河北望天連海 蘇武曾將漢節歸

碧窗斜日藹深暉 愁聽寒螿淚濕衣 夢裏分明見關塞 不知何路向金微

秋天一夜靜無雲 斷續鴻聲到曉聞 欲寄征衣問消息 居延城外又移軍

回鴈高飛太液池 新花低發上林枝 年光到處皆堪賞 春色人間總不知

春風淡蕩景悠悠 鶯囀高枝燕入樓 千步回廊聞鳳吹 珠簾處處上銀鉤

天馬初從渥水來 郊歌曾唱得龍媒 不知玉塞沙中路 苜蓿殘花幾處開

躞蹀宛駒齒未齊 摐金噴玉向風嘶 來時欲盡金河道 獵獵輕風在碧蹄

樓上殘燈伴曉霜 獨眠人起合歡牀 相思一夜情多少 地角天涯不是長

北邙松栢鎖愁煙 燕子樓人思悄然 自埋劒履歌塵散 紅袖香消已十年

適看鴻鴈岳陽回 又覩玄禽逼社來 瑤瑟玉簫無意緒 任從蛛網任從灰

去年今日此門中 人面桃花相映紅 人面不知何處在 桃花依舊笑春風

黯黯嚴城罷鼓鼙 數聲相續出寒棲 不嫌驚破紗窗夢 却恐爲奴半夜啼

練得身形似鶴形 千株松下兩函經 我來問道無餘說 雲在青霄水在瓶

選得幽居愜野情 終年無送亦無迎 有時直上孤峯頂 月下披雲嘯一聲

閏餘春早景沈沈 禊飲風亭恣賞心 紅袖青娥留永夕 漢陰寧肯羨山陰

昔年將去玉京遊 第一仙人許狀頭 今日幸爲秦晉會 早教鸞鳳下妝樓

菡萏香連十頃陂 小姑貪戲採蓮遲 晚來弄水船頭濕 更脫紅裙裹鴨兒

船動湖光灧灧秋 貪看年少信船流 無端隔水拋蓮子 遙被人知半日羞

春入行宮映翠微 玄宗侍女舞煙絲 如今柳向空城綠 玉笛何人更把吹

灘頭細草接疎林 浪惡罾船半欲沈 宿鷺眠洲非舊浦 去年沙觜是江心

蠻歌荳蔻北人愁 松雨蒲風野艇秋 浪起鵁鶄眠不得 寒沙細細入江流

赤地炎都寸草無 百川水沸煮蟲魚 定應燋爛無人救 淚落三篇古尚書

星漢縱橫車馬喧 風搖玉佩燭花繁 豈知羸臥窮荒外 日滿深山猶閉門

清時令節千官會 絕域窮山一病夫 遙想滿堂歡笑處 幾人緣我向西隅

朝來駐馬香街裏 風度遙聞語笑聲 無事閉門教日晚 山桃落盡不勝情

布帛精麄任土宜 疲人識信每先期 明朝別後無他囑 雖是蒲鞭也莫施

清質悠悠素彩融 長川迥陸合爲空 佳人甚近山城閉 夏夜相望水鏡中

僧家亦有芳春興 自是禪心無滯境 君看池水湛然時 何曾不受花枝影

同事先皇立玉墀 中和舊節又支離 今朝各自看花處 萬里遙知掩淚時

吏中習隱好躋攀 不擾疲人便自閑 聞說慇懃海陽事 令人轉憶舜祠山

盡日看花君不來 江城半夜與君開 樓中共指南園火 紅燼隨花落碧苔

農人辛苦綠苗齊 正愛梅天水滿堤 知汝使車行意速 但令驄馬著鄣泥

悠悠世路自浮沈 豈問仁賢待物心 最憶過時留宴處 豔歌催酒後亭深

左南橋上見河州 遺老相依赤岸頭 匝塞歌鐘受恩者 誰憐被髮哭東流

忠驅義感即風雷 誰道南方乏武才 天下起兵誅董卓 長沙子弟最先來

虎旗龍艦順長風 坐引全吳入掌中 孫皓小兒何足取 便令千載笑爭功

長驅到處積人頭 大斾連營壓上游 建業烏棲何足問 慨然歸去王中州

天生傑異固難馴 應變摧枯若有神 夷甫自能疑倚嘯 忍將虛誕誤時人

吳蜀成婚此水潯 明珠步障幄黃金 誰將一女輕天下 欲換劉郎鼎峙心

孤棹遲遲悵有違 沿湘數日逗晴暉 人生隨分爲憂喜 迴雁峰南是北歸

憶年十五在江湄 聞說平涼且半疑 豈料殷勤洮水上 却將家信託袁師

尋常縱恣倚青春 不契心期便不親 今日煙波九疑去 相逢盡是眼中人

匣有青萍筒有書 何門不可曳長裾 應須定取真知者 遣對明君說子虛

羸馬孤童鳥道微 三千客散獨南歸 山公念舊偏知我 今日因君淚滿衣

偶尋皇溪日欲沒 早梅未盡山櫻發 無事江城閉此身 不得坐待花間月

紅芳暗落碧池頭 把火遙看且少留 半夜忽然風更起 明朝不復上南樓

夭桃紅燭正相鮮 傲吏閑齋困獨眠 應是夢中飛作蝶 悠揚只在此花前

銀宮翠島煙霏霏 珠樹玲瓏朝日暉 神仙望見不得到 却逐迴風何處歸

年過潘岳纔三歲 還見星星兩鬢中 縱使他時能早達 定知不作黑頭公

文章拋盡愛功名 三十無成白髮生 辜負壯心羞欲死 勞君貴買斷腸聲

綠原青壠漸成塵 汲井開園日日新 四月帶花移芍藥 不知憂國是何人

百憂攢心起復臥 夜長耿耿不可過 風吹雪片似花落 月照冰文如鏡破

東池送客醉年華 聞道風流勝習家 獨臥郡齋寥落意 隔簾微雨濕梨花

憶吾未冠賞年華 二十年間在咄嗟 今來羨汝看花歲 似汝追思昨日花

丈夫可殺不可羞 如何送我海西頭 更生更聚終須報 二十年間死即休

池中春蒲葉如帶 紫菱成角蓮子大 羅裙蟬鬢倚迎風 雙雙伯勞飛向東

昔日齷齪不足誇 今朝放蕩思無涯 春風得意馬蹄疾 一日看盡長安花

風巢嫋嫋春鵶鵶 無子老人仰面嗟 柳弓葦箭覰不見 高紅遠綠勞相遮

女嬋童子黃短短 耳中聞人惜春晚 逃蜂匿蝶踏地來 拋却齋糜一瓷椀

一日踏春一百回 朝朝沒脚走芳埃 飢童餓馬埽花餵 向晚飲溪三兩杯

莓苔井上空相憶 轆轤索斷無消息 酒人皆倚春髮綠 病叟獨藏秋髮白

長安落花飛上天 南風引至三殿前 可憐春物亦朝謁 唯我孤吟渭水邊

枋口花間掣手歸 嵩陽爲我留紅暉 可憐躑躅千萬尺 柱地柱天疑欲飛

蜜蜂爲主各磨牙 咬盡村中萬木花 君家甕甕今應滿 五色冬籠甚可誇

天津橋下冰初結 洛陽陌上人行絕 榆柳蕭疎樓閣閑 月明直見嵩山雪

千門今夜曉初晴 萬里天河徹帝京 璨璨繁星駕秋色 稜稜霜氣韻鐘聲

長安二月柳依依 西出流沙路漸微 閼氏山上春光少 相府庭邊驛使稀

三秋大漠冷溪山 八月嚴霜變草顏 卷斾風行宵渡磧 銜枚電掃曉應還

西去輪臺萬里餘 故鄉音耗日應疎 隴山鸚鵡能言語 爲報閨人數寄書

秦時明月漢時關 萬里征人尚未還 但願龍庭神將在 不教胡馬渡陰山

音書杜絕白狼西 桃李無顏黃鳥嗁 寒鳥春深歸去盡 出門腸斷草萋萋

私言切語誰人會 海燕雙飛繞畫梁 君學秋胡不相識 妾亦無心去采桑

猩猩血綵繫頭標 天上齊聲舉畫橈 卻是內人爭意切 六宮羅袖一時招

秋來四面足風沙 塞外征人暫別家 千里不辭行路遠 時光早晚到天涯

雕弓白羽獵初回 薄夜牛羊復下來 夢水河邊秋草合 黑山峰外陣雲開

天邊物色更無春 祗有羊羣與馬羣 誰家營裏吹羌笛 哀怨教人不忍聞

歲去年來拜聖朝 更無山闕對溪橋 九門楊柳渾無半 猶自千條與萬條

綠楊陌上送行人 馬去車回一望塵 不覺別時紅淚盡 歸來無淚可霑巾

管急絲繁拍漸稠 綠腰宛轉曲終頭 誠知樂世聲聲樂 老病人聽未免愁

正抽碧線繡紅羅 忽聽黃鶯斂翠蛾 秋思冬愁春恨望 大都不得意時多

世傳滿子是人名 臨就刑時曲始成 一曲四詞歌八疊 從頭便是斷腸聲

雲想衣裳花想容 春風拂檻露華濃 若非羣玉山頭見 會向瑤臺月下逢

一枝紅豔露凝香 雲雨巫山枉斷腸 借問漢宮誰得似 可憐飛燕倚新妝

名花傾國兩相歡 長得君王帶笑看 解釋春風無限恨 沈香亭北倚闌干

車駕東來值太平 大酺三日洛陽城 小兒一伎竿頭絕 天下傳呼萬歲聲

紫陌酺歸日欲斜 紅塵開路薛王家 雙鬟前說樓前鼓 兩伎爭輪好結花

八月平時花萼樓 萬方同樂奏千秋 傾城人看長竿出 一伎初成趙解愁

熱戲爭心劇火燒 銅槌暗執不相饒 上皇失喜寧王笑 百尺幢竿果動搖

興慶池南柳未開 太真先把一枝梅 內人已唱春鶯囀 花下傞傞軟舞來

看朱成碧思紛紛 憔悴支離爲憶君 不信比來長下淚 開箱驗取石榴裙

雨霖鈴夜卻歸秦 猶是張徽一曲新 長說上皇垂淚教 月明南內更無人

可憐天上桂花孤 試問姮娥更要無 月宮幸有閒田地 何不中央種兩株

謂城朝雨浥輕塵 客舍青青柳色春 勸君更盡一杯酒 西出陽關無故人

帝子蒼梧不復歸 洞庭葉下荆雲飛 巴人夜唱竹枝後 腸斷曉猨聲漸稀

白帝城頭春草生 白鹽山下蜀江清 南人上來歌一曲 北人莫上動鄉情

山桃紅花滿上頭 蜀江春水拍江流 花紅易衰似郎意 水流無限似儂愁

江上朱樓新雨晴 瀼西春水縠文生 橋東橋西好楊柳 人來人去唱歌行

日出三竿春霧消 江頭蜀客駐蘭橈 憑寄狂夫書一紙 住在成都萬里橋

兩岸山花似雪開 家家春酒滿銀杯 昭君坊中多女伴 永安宮外踏青來

瞿塘嘈嘈十二灘 此中道路古來難 長恨人心不如水 等閑平地起波瀾

巫峽蒼蒼煙雨時 清猨啼在最高枝 箇裏愁人腸自斷 由來不是此聲悲

城西門前灩澦堆 年年波浪不能摧 懊惱人心不如石 少時東去復西來

山上層層桃李花 雲間煙火是人家 銀釧金釵來負水 長刀短笠去燒畬

楊柳青青江水平 聞郎江上唱歌聲 東邊日出西邊雨 道是無情還有情

楚水巴山江雨多 巴人能唱本鄉歌 今朝北客思歸去 迴入紇那披綠羅

瞿塘峽口冷煙低 白帝城頭月向西 唱到竹枝聲咽處 寒猨晴鳥一時啼

竹枝苦怨怨何人 夜靜山空歇又聞 蠻兒巴女齊聲唱 愁殺江樓病使君

巴東船舫上巴西 波面風生雨脚齊 水蓼冷花紅蔟蔟 江蘺溼葉碧萋萋

江畔誰人唱竹枝 前聲斷咽後聲遲 怪來調苦緣詞苦 多是通州司馬詩

荆門灘急水潺潺 兩岸猨啼煙滿山 渡頭年少應官去 月落西陵望不還

巫峽雲開神女祠 綠潭紅樹影參差 下牢戍口初相問 無義灘頭剩別離

石壁千重樹萬重 白雲斜掩碧芙蓉 昭君溪上年年月 獨自嬋娟色最濃

十二峰頭月欲低 空濛江上子規啼 孤舟一夜東歸客 泣向春風憶建溪

門前春水白蘋花 岸上無人小艇斜 商女經過江欲暮 散拋殘食飼神雅

亂繩千結絆人深 越羅萬丈表長尋 楊柳在身垂意緒 藕花落盡見蓮心

一樹春風萬萬枝 嫩於金色軟於絲 永豐西角荒園裏 盡日無人屬阿誰

一樹衰殘委泥土 雙枝榮耀植天庭 定知玄象今春後 柳宿光中添兩星

六么水調家家唱 白雪梅花處處吹 古歌舊曲君休聽 聽取新翻楊柳枝

陶令門前四五樹 亞夫營裏百千條 何似東都正二月 黃金枝映洛陽橋

依依嫋嫋復青青 句引清風無限情 白雪花繁空撲地 綠絲條弱不勝鶯

紅板江橋青酒旗 館娃宮暖日斜時 可憐雨歇東風定 萬樹千條各自垂

蘇州楊柳任君誇 更有錢塘勝館娃 若解多情尋小小 綠楊深處是蘇家

蘇家小女舊知名 楊柳風前別有情 剝條盤作銀環樣 卷葉吹爲玉笛聲

葉含濃露如啼眼 枝嫋輕風似舞腰 小樹不禁攀折苦 乞君留取兩三條

人言柳葉似愁眉 更有愁腸似柳絲 柳絲挽斷腸牽斷 彼此應無續得期

一樹依依在永豐 兩枝飛去杳無蹤 玉皇曾采人間曲 應逐歌聲入九重

塞北梅花羌笛吹 淮南桂樹小山詞 請君莫奏前朝曲 聽唱新翻楊柳枝

南陌東城春早時 相逢何處不依依 桃紅李白皆誇好 須得垂楊相發輝

鳳闕輕遮翡翠帷 龍墀遙望麴塵絲 御溝春水柳暉映 狂殺長安年少兒

金谷園中鶯亂飛 銅駝陌上好風吹 城東桃李須臾盡 爭似垂楊無限時

花萼樓前初種時 美人樓上鬬腰支 如今拋擲上街裏 露葉如啼欲恨誰

煬帝行宮汴水濱 數株殘柳不勝春 昨來風起花如雪 飛入宮牆不見人

御陌青門拂地垂 千條金縷萬條絲 如今綰作同心結 將贈行人知不知

城外春風滿酒旗 行人揮袂日西時 長安陌上無窮樹 唯有垂楊管別離

輕盈嫋娜占春華 舞榭妝樓處處遮 春盡絮飛留不得 隨風好去落誰家

迎得春光先到來 淺黃輕綠映樓臺 只緣嫋娜多情思 便被春風長請挼

巫峽巫山楊柳多 朝雲暮雨遠相和 因想陽臺無限事 爲君迴唱竹枝歌

暫憑樽酒送無憀 莫損愁眉與細腰 人世死前唯有別 春風爭擬惜長條

含煙惹霧每依依 萬緒千條拂落暉 爲報行人休盡折 半留相送半迎歸

梁苑隋堤事已空 萬條猶舞舊春風 那堪更想千年後 誰見楊花入漢宮

傷見路傍楊柳春 一枝折盡一重新 今年還折去年處 不送去年離別人

宜春苑外最長條 閑嫋春風伴舞腰 正是玉人腸斷處 一渠春水赤欄橋

南內牆東御路傍 預知春色柳絲黃 杏花未肯無情思 何事情人最斷腸

蘇小門前柳萬條 毿毿金線拂平橋 黃鶯不語東風起 深閉朱門伴細腰

金縷毿毿碧瓦溝 六宮眉黛惹春愁 晚來更帶龍池雨 半拂欄干半入樓

館娃宮外鄴城西 遠映征帆近拂堤 繫得王孫歸意切 不關春草綠萋萋

兩兩黃鸝色似金 嫋枝啼露動芳音 春來幸自長如線 可惜牽纏蕩子心

御柳如絲映九重 鳳凰窗柱繡芙蓉 景陽樓伴千條露 一面新妝待曉鍾

織錦機邊鶯語頻 停梭垂淚憶征人 塞門三月猶蕭索 縱有垂楊未覺春

春入行宮映翠微 玄宗侍女舞烟絲 如今柳向空城綠 玉笛何人更把吹

爛熳春歸水國時 吳王宮殿柳垂絲 黃鶯長呌空閨畔 西子無因更得知

鳳樓高映綠陰陰 凝碧多含雨露深 莫謂一枝柔軟力 幾曾牽破別離心

館娃宮畔響廊前 依託吳王養翠煙 劒去國亡臺榭毀 却隨紅樹噪秋蟬

穠低似中陶潛酒 軟極如傷宋玉風 多謝將軍遶營種 翠中閑卓戰旗紅

高僧愛惜遮江寺 遊子傷殘露野橋 爭似著行垂上苑 碧桃紅杏對搖搖

莫折宮前楊柳枝 玄宗曾向笛中吹 傷心日暮煙霞起 無限春愁生翠眉

凝碧池邊斂翠眉 景陽臺下綰青絲 那勝妃子朝元閣 玉手和煙弄一枝

靈和風暖太昌春 舞線搖絲向昔人 何似曉來江雨後 一行如畫隔遙津

彭澤初栽五樹時 只應閑看一枝枝 不知天意風流處 要與佳人學畫眉

暖傍離亭靜拂橋 入流穿檻綠搖搖 不知落日誰相送 魂斷千條與萬條

春來綠樹遍天涯 未見垂楊未可誇 晴日萬株烟一陣 閑坊兼是莫愁家

十首當年有舊詞 唱青歌翠幾無遺 未曾得向行人道 不爲離情莫折伊

華清高樹出離宮 南陌柔條帶暖風 誰見輕陰是良夜 瀑泉聲畔月明中

洛橋晴影覆江船 羌笛秋聲濕塞烟 閑想習池公宴罷 水蒲風絮夕陽天

嫩綠輕懸似綴旒 路人遙見隔宮樓 誰能更近丹墀種 解播皇風入九州

暖風晴日斷浮埃 廢路新條發釣臺 處處輕輕可惆悵 後人攀處古人栽

潭上江邊嫋嫋垂 日高風靜絮相隨 青樓一樹無人見 正是女郎眠覺時

汴水高懸百萬條 風清兩岸一時搖 隋家力盡虛栽得 無限春風屬聖朝

和花烟樹九重城 夾路春陰十萬營 唯向邊頭不堪望 一株顦顇少人行

窗外齊垂旭日初 樓邊輕好暖風徐 遊人莫道栽無益 桃李清陰却不如

衆木猶寒獨早青 御溝橋畔曲江亭 陶家舊日應如此 一院春條綠遶廳

帳偃纓垂細復繁 令人心想石家園 風條月影皆堪重 何事侯門愛樹萱

數首新詞帶恨成 柳絲牽我我傷情 柔娥幸有腰支穩 試踏吹聲作唱聲

高出軍營遠映橋 賊兵曾斫火曾燒 風流性在終難改 依舊春來萬萬條

縣依陶令想嫌迂 營伴將軍即大麤 此日與君除萬恨 數篇風調更應無

狂似纖腰軟勝綿 自多情態更誰憐 遊人不折還堪恨 拋向橋邊與路邊

朝陽晴照綠楊烟 一別通波十七年 應有舊枝無處覓 萬株風裏卓旌旃

暖梳簪朵事登樓 因挂垂楊立地愁 牽斷綠絲攀不得 半空懸著玉搔頭

西園高樹後庭根 處處尋芳有折痕 終憶舊遊桃葉舍 一株斜映竹籬門

劉白蘇臺總近時 當初章句是誰推 纖腰舞盡春楊柳 未有儂家一首詩

解凍風來末上青 解垂羅袖拜卿卿 無端嫋娜臨官路 舞送行人過一生

吳王宮裏色偏深 一簇纖條萬縷金 不憤錢塘蘇小小 引郎枝下結同心

橋北橋南千萬條 恨伊張緒不相饒 金羈白馬臨風望 認得羊家靜婉腰

狂雪隨風撲馬飛 惹烟無力被風欹 莫交移入靈和殿 宮女三千又妒伊

裊翠籠煙拂暖波 舞裙新染麴塵羅 章華臺畔隋堤上 倚得春風爾許多

軟碧搖煙似送人 映花時把翠眉嚬 青青自是風流主 漫颭金絲待洛神

瑟瑟羅裙金縷腰 黛眉偎破未重描 醉來咬損新花子 拽住仙郎儘放嬌

鵲橋初就咽銀河 今夜仙郎自性和 不是昔年攀桂樹 豈能月裏索姮娥

閭門風暖落花乾 飛遍江南雪不寒 獨有晚來臨水驛 閑人多凭赤闌干

有池有榭即濛濛 浸潤翻成長養功 恰似有人長點檢 著行排立向春風

根柢雖然傍濁河 無妨終日近笙歌 驂驂金帶誰堪比 還笑黃鶯不較多

萬株枯槁怨亡隋 似弔吳臺各自垂 好是淮陰明月裏 酒樓橫笛不勝吹

九曲黃河萬里沙 浪淘風簸自天涯 如今直上銀河去 同到牽牛織女家

洛水橋邊春日斜 碧流輕淺見瓊沙 無端陌上狂風急 驚起鴛鴦出浪花

汴水東流虎眼文 清淮曉色鴨頭春 君看渡口淘沙處 渡却人間多少人

鸚鵡洲頭浪颭沙 青樓春望日將斜 銜泥燕子爭歸舍 獨自狂夫不憶家

濯錦江邊兩岸花 春風吹浪正淘沙 女郎剪下鴛鴦錦 將向中流疋晚霞

日照澄洲江霧開 淘金女伴滿江隈 美人首飾侯王印 盡是沙中浪底來

八月濤聲吼地來 頭高數丈觸山迴 須臾却入海門去 卷起沙堆似雪堆

莫道讒言如浪深 莫言遷客似沙沈 千淘萬漉雖辛苦 吹盡狂沙始到金

流水淘沙不暫停 前波未滅後波生 令人忽憶瀟湘渚 迴唱迎神三兩聲

一泊沙來一泊去 一重浪滅一重生 相攪相淘無歇日 會交山海一時平

白浪茫茫與海連 平沙浩浩四無邊 暮去朝來淘不住 遂令東海變桑田

青草湖中萬里程 黃梅雨裏一人行 愁見灘頭夜泊處 風翻暗浪打船聲

借問江湖與海水 何似君情與妾心 相恨不如潮有信 相思始覺海非深

海底飛塵終有日 山頭化石豈無時 誰道小郎拋小婦 船頭一去沒迴期

隨波逐浪到天涯 遷客生還有幾家 却到帝鄉重富貴 請君莫忘浪淘沙

灘頭細草接疎林 浪惡罾船半欲沈 宿鷺眠洲非舊浦 去年沙觜是江心

蠻歌豆蔻北人愁 松雨蒲風夜艇秋 浪起鵁鶄眠不得 寒沙細細入江流

勸君莫惜金縷衣 勸君惜取少年時 花開堪折直須折 莫待無花空折枝

金井欄邊見羽儀 梧桐樹上宿寒枝 五陵公子憐文綵 畫與佳人刺繡衣

飲啄蓬山最上頭 和烟飛下禁城秋 曾將弄玉歸雲去 金翿斜開十二樓

花蕚樓前雨露新 長安城裏太平人 龍銜火樹千燈豔 雞踏蓮花萬歲春

帝宮三五戲春臺 行雨流風莫妒來 西域燈輪千影合 東華金闕萬重開

春江月出大堤平 堤上女郎連袂行 唱盡新詞看不見 紅霞影樹鷓鴣鳴

桃蹊柳陌好經過 燈下妝成月下歌 爲是襄王故宮地 至今猶自細腰多

新詞宛轉遞相傳 振袖傾鬟風露前 月落烏啼雲雨散 遊童陌上拾花鈿

日暮江頭聞竹枝 南人行樂北人悲 自從雪裏唱新曲 直至三春花盡時

雲日呈祥禮物殊 北庭生獻五單于 塞天萬里無飛鳥 可在邊城用郅都

臺殿雲涼風日微 君王初賜六宮衣 樓船罷泛歸猶早 行道才人鬬射飛

偏存名跡在人間 順俗與時未安閑 來謁大官兼問政 扁舟却入九疑山

湘江二月春水平 滿月和風宜夜行 唱橈欲過平陽戍 守吏相呼問姓名

千里楓林煙雨深 無朝無暮有猨吟 停橈靜聽曲中意 好是雲山韶濩音

零陵郡北湘水東 浯溪形勝滿湘中 溪口石顛堪自逸 誰能相伴作漁翁

下瀧船似入深淵 上瀧船似欲昇天 瀧南始到九疑郡 應絕高人乘興船

宮城團回凜嚴光 白光碎碎墮瓊芳 撾鍾高飲千日酒 却天凝寒作君壽

日脚淡光紅灑灑 薄霜不銷桂枝下 依稀和氣解冬嚴 已就長日辭長夜

歲去無言忽顦顇 時來含笑吐氛氳 不能擁路迷仙客 故欲開蹊侍聖君

綺蕚成蹊遍籞芳 紅英撲地滿筵香 莫將秋宴傳王母 來比春華壽聖皇

源水叢花無數開 丹跗紅蕚間青梅 從今結子三千歲 預喜仙游復摘來

桃花灼灼有光輝 無數成蹊點更飛 爲見芳林含笑待 遂同溫樹不言歸

紅蕚競妍春苑曙 粉茸新向御筵開 長年願奉西王宴 近侍慙無東朔才

摩遮本出海西胡 琉璃寶服紫髯胡 聞道皇恩遍宇宙 來時歌舞助歡娛

繡裝帕額寶花冠 夷歌騎舞借人看 自能激水成陰氣 不慮今年寒不寒

臘月凝陰積帝臺 豪歌擊鼓送寒來 油囊取得天河水 將添上壽萬年杯

寒氣宜人最可憐 故將寒水散庭前 惟願聖君無限壽 長取新年續舊年

昭成皇后帝家親 榮樂諸人不比倫 往日霜前花委地 今年雪後樹逢春

庭前春鳥啄林聲 紅夾羅襦縫未成 今朝社日停針線 起向朱櫻樹下行

延年不語望三星 莫說夫人上涕零 爭奈世間惆悵在 甘泉宮夜看圖形

漢武清齋讀鼎書 內官扶上畫雲車 壇上月明宮殿閉 仰看星斗禮空虛

阿母種桃雲海際 花落子成二千歲 海風吹折最繁枝 跪捧瓊盤獻天帝

華表千年鶴一歸 凝丹爲頂雪爲衣 星星仙語人聽盡 卻向五雲翻翅飛

御徵乘宮出郊甸 安歌率舞逓將迎 自有雲門符帝賞 猶持雷鼓荅天成

笙歌籥舞屬年韶 鷺鼓鳧鐘展時豫 調露初迎綺春節 承雲遽踐蒼霄馭

千里溫風飄降羽 十枝炎景媵朱干 陳觴薦俎歌三獻 拊石摐金會七盤

璿儀氣爽驚緹籥 玉呂灰飛含素商 鳴鞞奏管芳羞薦 會舞安歌葆眊揚

執籥持羽初終曲 朱干玉鏚始分行 七德九功咸已暢 明靈降福具穰穰

聖敬通神光七廟 靈心薦祚和萬方 嚴禋克配鴻基遠 明德惟馨鳳曆昌

玉帛犧牲申敬享 金絲鏚羽盛音容 庶俾億齡禔景福 長欣萬宇洽時邕

御扆合宮承寶曆 席圖重館奉明靈 偃武修文九圍泰 沈烽靜柝八荒寧

鳳曲登歌調令序 龍雩集舞泛祥風 綵旞雲迴昭睿德 朱干電發表神功

羽籥低昂文綴已 干戚蹈厲武行初 望歲祈農神所聽 延祥介福豈云虛

坤道降祥和庶品 靈心載德厚羣生 水土既調三極泰 文武畢備九區平

玉幣牲牷分薦享 羽旄干鏚遰成容 一德惟寧兩儀泰 三材保合四時邕

花輕蝶亂仙人杏 葉密鶯啼帝女桑 飛雲閣上春應至 明月樓中夜未央

歲將暮兮歡不再 時已晚兮憂來多 東郊絕此麒麟筆 西山秘此鳳凰柯

明君封禪日重光 天子垂衣曆數長 九州四海常無事 萬歲千秋樂未央

日觀仙雲隨鳳輦 天門瑞雪照龍衣 繁弦綺席方終夜 妙舞清歌歡未歸

翠鳳逶迤登介丘 仙鶴裴回天上遊 借問乾封何所樂 人皆壽命得千秋

千年聖主應昌期 萬國淳風王化基 請比上古無爲代 何如今日太平時

九月九日眺山川 歸心歸望積風煙 他鄉共酌金花酒 萬里同悲鴻雁天

花輕蘂亂仙人杏 葉密鶯喧帝女桑 飛雲閣上春應至 明月樓中夜未央

鳳輦迎風乘紫閣 鸞車避日轉彤闈 中堂促管淹春望 後殿清歌開夜扉

銀燭金屏坐碧堂 只言河漢動神光 主家盛時歡不極 才子能歌夜未央

洛陽桴鼓今不鳴 朝野咸推重太平 冬至冰霜俱怨別 春來花鳥若爲情

寄泣須寄黃河泉 此中怨聲流徹天 愁人獨有夜燈見 一紙鄉書淚滴穿

去春會處今春歸 花數不減人數稀 朝笑片時暮成泣 東風一向還西輝

生死方知交態存 忍將齚齖報幽魂 十年同在平原客 更遣何人哭寢門

梧桐葉下黃金井 橫架轆轤牽素綆 美人初起天未明 手拂銀缾秋水冷

高堂別館連湘渚 長向春光開萬戶 荆王去去不復來 宮中美人自歌舞

錦江近西煙水綠 新雨山頭荔枝熟 萬里橋邊多酒家 遊人愛向誰家宿

寒塘沉沉柳葉疎 水暗人語驚棲鳧 舟中少年醉不起 持燭照水射遊魚

長江春水綠堪染 蓮葉出水大如錢 江頭橘樹君自種 那不長繫木蘭船

野塘鵁鶄飛樹頭 綠蒲紫菱蓋碧流 狂客誰家愛雲水 日日獨來城下遊

西山作宮潮滿池 宮鳥曉鳴茱萸枝 吳姬採蓮自唱曲 君王昨夜舟中宿

蜀客南行祭碧雞 木棉花發錦江西 山橋日晚行人少 時見猩猩樹上啼

昔日同遊漳水邊 如今重說恨綿綿 天涯相見還離別 客路秋風又幾年

秋草宮人斜裏墓 宮人誰送葬來時 千千萬萬皆如此 家在邊城亦不知

紅燭臺前出翠娥 海沙鋪局巧相和 趂行移手巡收盡 數數看誰得最多

瘴水蠻中入洞流 人家多住竹棚頭 一山海上無城郭 唯見松牌記象州

貂帽垂肩窄皂裘 雪深騎馬向西州 暫時相見還相送 却閉閑門依舊愁

鄠陂魚美酒偏濃 不出琴齋見雪峰 應勝昨來趨府日 簿書牀上亂重重

自掌天書見客稀 縱因休沐鎖雙扉 幾回扶病欲相訪 知向禁中歸未歸

十八年來恨別離 唯同一宿詠新詩 更相借問詩中語 共說如今勝舊時

玉毫不着世間塵 輝相分明十八身 入夜無煙燈更好 堂中唯有轉經人

水北原南草色新 雪消風暖不生塵 城中車馬應無數 能解閑行有幾人

丘公已歿故人稀 欲過街西更訪誰 每到子城東路上 憶君相逐入朝時

曲江院裏題名處 十九人中最少年 今日春光君不見 杏花零落寺門前

劉君久被時拋擲 老向城中作選人 昨日街西相近住 每來存問老夫身

一身依止荒閑院 燭耀窗中有宿煙 徧禮華嚴經裏字 不曾行到寺門前

山東一十餘年別 今日相逢在上都 說盡向來無限事 相看摩捋白髭鬚

街北槐花傍馬垂 病身相送出門遲 與君別後秋風夜 作得新詩說向誰

才多不肯浪容身 老大詩章轉更新 選得天台山下住 一家全作學仙人

長安多病無生計 藥鋪醫人亂索錢 欲得定知身上事 憑君爲算小行年

閉門秋雨濕墙莎 俗客來稀野思多 已掃書齋安藥竈 山人作意早經過

高情自與俗人疎 獨向藍溪選僻居 會到白雲長取醉 不能窗下讀閑書

京中開講已多時 曾作壇頭證戒師 歸到雙溪橋北寺 鄉僧爭就學威儀

愛閑不向爭名地 宅在街西最靜坊 卷裏詩過一千首 白頭新受秘書郎

九星臺下煎茶別 五老峰頭覓寺居 作得新詩旋相寄 人來請莫達空書

聞道谿陰山水好 師行一一徧經過 事須覓取堪居處 若箇溪頭藥最多

尋師遠到暉天觀 竹院森森閉藥房 聞入靜來經七日 仙童簷下獨焚香

開州午日車前子 作藥人皆道有神 慙愧使君憐病眼 三千餘里寄閑人

壘石爲山伴野夫 自收靈藥讀仙書 如今身是他州客 每見青山憶舊居

行盡青山到益州 錦城樓下二江流 杜家曾向此中住 爲到浣花溪水頭

共踏長安街裏塵 吳州獨作未歸身 昔年舊宅今誰住 君過西塘與問人

遠客悠悠任病身 謝家池上又逢春 明年各自東西去 此地看花是別人

漢庭誰問投荒客 十載天南着白衣 秋草茫茫惡谿路 嶺頭遙送北人稀

青山歷歷水悠悠 今日相逢明日秋 繫馬城邊楊柳樹 爲君沽酒暫淹留

獨上西樓盡日閑 林煙演漾鳥蠻蠻 謝家兄弟重城裏 不得同看雨後山

身病多時又客居 滿城親舊盡相疎 可憐絳縣劉明府 猶解頻頻寄遠書

病裏出門行步遲 喜君相贈古藤枝 倚來自覺身生力 每向傍人說得時

汾陽舊宅今爲寺 猶有當時歌舞樓 四十年來車馬絕 古槐深巷暮蟬愁

靜曲閑房病客居 蟬聲滿樹槿花疎 故人祗在藍田縣 強半年來未得書

雙鬟初合便分離 萬里征夫不得隨 今日軍回身獨歿 去時鞍馬別人騎

鳳凰樓下多歡樂 不覺秋風暮雨天 應爲昨來身暫病 蟬聲得到耳傍邊

昨日南園新雨後 櫻桃花發舊枝柯 天明不待人同看 遶樹重重履跡多

一尊清酒兩人同 好在街西水縣中 自恨病身相去遠 此時閑坐對秋風

新紅舊紫不相宜 看覺從前兩月遲 更向同來詩客道 明年到此莫過時

街西無數閑遊處 不似九華仙觀中 花裏可憐池上景 幾重墻壁貯春風

丹鳳城門向曉開 千官相次入朝來 唯君獨走衝塵土 下馬橋邊報直迴

觀裏初晴竹樹涼 閑行共到最高房 昨來官罷無生計 欲就師求斷穀方

喜作閑人得出城 南溪兩月逐君行 忽聞新命須歸去 一夜船中語到明

採玉峰連佛寺幽 高高斜對驛門樓 無端來去騎官馬 寸步教身不得遊

無限青山行已盡 迴看忽覺遠離家 逢高欲飲重陽酒 山菊今朝未有花

憶昔君登南省日 老夫猶是褐衣身 誰知二十餘年後 來作客曹相替人

千枝花裏玉塵飛 阿母宮中見亦稀 應共諸仙鬬百草 獨來偷得一枝歸

九色雲中紫鳳車 尋仙來到洞仙家 飛輪迴處無踪跡 唯有斑斑滿地花

洛陽城裏見秋風 欲作歸書意萬重 忽恐匆匆說不盡 行人臨發又開封

行人猶未有歸期 萬里初程日暮時 唯愛門前雙柳樹 枝枝葉葉不相離

長溪新雨色如泥 野水陰雲盡向西 楚客天南行漸遠 山山樹裏鷓鴣啼

野外尋花共作期 今朝出郭不相隨 待君公事有閑日 此地春風應過時

數卷新遊蜀客詩 長安僻巷得相隨 草堂雪夜攜琴宿 說是青城館裏時

邊城暮雨雁飛低 蘆笋初生漸欲齊 無數鈴聲遙過磧 應馱白練到安西

古鎮城門白磧開 胡兵往往傍沙堆 巡邊使客行應早 欲問平安無使來

鳳林關裏水東流 白草黃榆六十秋 邊將皆承主恩澤 無人解道取涼州

新鷹初放兔猶肥 白日君王在內稀 薄暮千門臨欲鎖 紅妝飛騎向前歸

黃金捍撥紫檀槽 弦索初張調更高 盡理昨來新上曲 內官簾外送櫻桃

溫泉流入漢離宮 宮樹行行浴殿空 武帝時人今欲盡 青山空閉御墻中

身閑無事稱高情 已有人間章句名 求得鶴來教翦翅 望仙臺下亦將行

老身不計人間事 野寺秋晴每獨過 病眼校來猶斷酒 却嫌行處菊花多

一缾顏色似甘泉 閑向新栽小竹前 飲罷身中更無事 移牀獨就夕陽眠

楚江亭上秋風起 看發蒼梧太守船 千里同行從此別 相逢又隔幾多年

曉陌春寒朝騎來 瑞雲深處見樓臺 夜來新雨沙堤濕 東上閤門應未開

爲箇朝章束此身 眼看東路去無因 歷陽舊客今應少 轉憶鄰家二老人

五度溪頭躑躅紅 嵩陽寺裏講時鐘 春山處處行應好 一月看花到幾峰

溪頭一徑入青崖 處處仙居隔杏花 更見峰西幽客說 雲中猶有兩三家

一去瀟湘頭欲白 今朝始見杏花春 從來遷客應無數 重到花前有幾人

江臯歲暮相逢地 黃葉霜前半夏枝 子夜吟詩向松桂 心中萬事喜君知

詔發官兵取亂臣 將軍弓箭不離身 今君獨在征東府 莫遣功名屬別人

愛君紫閣峰前好 新作書堂藥竈成 見欲移居相近住 有田多與種黃精

昔祭郊壇今謁陵 寺中高處最來登 十餘年後人多別 喜見當時轉讀僧

終日不離塵土間 若爲能見此身閑 今朝暫共遊僧語 更恨趨時別舊山

輕鬢叢梳闊掃眉 爲嫌風日下樓稀 畫羅金縷難相稱 故著尋常淡薄衣

黑紗方帽君邊得 稱對山前坐竹牀 唯恐被人偷剪樣 不曾閑戴出書堂

聞師行講青龍疏 本寺住來多少年 靜掃空房唯獨坐 千莖秋竹在簷前

百神齋祭相隨徧 尋竹看山亦共行 明日城西送君去 舊遊重到獨題名

庭前春鳥啄林聲 紅夾羅襦縫未成 今朝社日停針線 起向朱櫻樹下行

一身清淨無童子 獨坐空堂得幾年 每夜焚香通月觀 可鄰光影最團圓

金天廟下西京道 巫女紛紛走似煙 手把紙錢迎過客 遣求恩福到神前

東風漸暖滿城春 獨占幽居養病身 莫說櫻桃花已發 今年不作看花人

晚到金光門外寺 寺中新竹隔簾多 齋官禁與僧相見 院院開門不得過

世間漸覺無多事 雖有空名未著身 合取藥成相待喫 不須先作上天人

白君去後交遊少 東野亡來篋笥貧 賴有白頭王建在 眼前猶見詠詩人

僧房逢着欵冬花 出寺行吟日已斜 十二街中春雪遍 馬蹄今去入誰家

山中日暖春鳩鳴 逐水看花任意行 向晚歸來石窗下 菖蒲葉上見題名

弱栢倒垂如線蔓 簷頭不見有枝柯 影堂香火長相續 應得人來禮拜多

香消雲鎖舊僧家 僧剎殘形半壁斜 日暮松煙寒漠漠 秋風吹破紙蓮花

桃溪柳陌好經過 燈下妝成月下歌 爲是襄王故宮地 至今猶有細腰多

山禽毛如白練帶 栖我庭前栗樹枝 獮猴半夜來取栗 一雙中林向月飛

秋山無雲復無風 溪頭看月出深松 草堂不閉石牀靜 葉間墜露聲重重

臺殿曾爲貴主家 春風吹盡竹窗紗 院中仙女脩香火 不許閑人入看花

銅柱南邊毒草春 行人幾日到金麟 玉鐶穿耳誰家女 自抱琵琶迎海神

茅山近別剡溪逢 玉節青旄十二重 自說年年上天去 羅浮最近海邊峰

茫茫菰草平如地 渺渺長堤曲似城 日暮未知投宿處 逢人更問向前程

夜向靈溪息此身 風泉竹露淨衣塵 月明石上堪同宿 那作山南山北人

越女新妝出鏡心 自知明豔更沈吟 齊紈未是人間貴 一曲菱歌敵萬金

京中曹局無多事 寒食貧兒要在家 遮莫杏園勝別處 亦須歸看傍村花

相逢之處花茸茸 石壁攢峰千萬重 他日期君何處好 寒流石上一株松

風卷魚龍暗楚關 白波沈却海門山 鵬騰鼇倒且快性 地坼天開總是閑

春度春歸無限春 今朝方始覺成人 從今尅己應猶及 顏與梅花俱自新

新年何事最堪悲 病客遙聽百舌兒 太歲只遊桃李徑 春風肯管歲寒枝

刻成片玉白鷺鷥 欲捉纖鱗心自急 翹足沙頭不得時 傍人不知謂閑立

五音六律十三徽 龍吟鶴響思庖羲 一彈流水一彈月 水月風生松樹枝

負霜停雪舊根枝 龍笙鳳管君莫截 春風一番琴上來 搖碎金尊碧天月

揚州蒸毒似燂湯 客病清枯鬢欲霜 且喜閉門無俗物 四肢安穩一張牀

嵩山未必憐蘭蘭 蘭蘭已受郎君恩 不須刷帚跳蹤走 只擬蘭浪出其門

淮上客情殊冷落 蠻方春早客何如 相思莫道無來使 迴雁峯前好寄書

南方山水生時興 教有新詩得寄余 路帶長安迢遰急 多應不逐使君書

行多有病住無糧 萬里還鄉未到鄉 蓬鬢哀吟古城下 不堪秋氣入金瘡

飢拾松花渴飲泉 偶從山後到山前 陽坡軟草厚如織 困與鹿麛相伴眠

草暖雲昏萬里春 宮花拂面送行人 自言漢劒當飛去 何事還車載病身

宮城團迴凜嚴光 白天碎碎墮瓊芳 撾鍾高飲千日酒 却天凝寒作君壽

日脚淡光紅灑灑 薄霜不銷桂枝下 依稀和氣排冬嚴 已就長日辭長夜

花枝草蔓眼中開 小白長紅越女腮 可憐日暮嫣香落 嫁與春風不用媒

宮北田塍曉氣酣 黃桑飲露窣宮簾 長腰健婦偷攀折 將餧吳王八蠒蠶

竹裏繰絲挑網車 青蟬獨噪日光斜 桃膠迎夏香琥珀 自課越傭能種瓜

三十未有二十餘 白日長飢小甲蔬 橋頭長老相哀念 因遺戎韜一卷書

男兒何不帶吳鉤 收取關山五十州 請君暫上凌煙閣 若箇書生萬戶侯

尋章摘句老雕蟲 曉月當簾挂玉弓 不見年年遼海上 文章何處哭秋風

長卿牢落悲空舍 曼倩詼諧取自容 見買若耶溪水劒 明朝歸去事猨公

春水初生乳燕飛 黃蜂小尾撲花歸 窗含遠色通書幌 魚擁香鉤近石磯

泉沙耎臥鴛鴦暖 曲岸迴篙舴艋遲 瀉酒木欄椒葉蓋 病容扶起種菱絲

邊讓今朝憶蔡邕 無心裁曲臥春風 舍南有竹堪書字 老去溪頭作釣翁

長巒谷口倚嵇家 白晝千峰老翠華 自履藤鞋收石蜜 手牽苔絮長蒓花

松溪黑水新龍卵 桂洞生硝舊馬牙 誰遣虞卿裁道帔 輕綃一匹染朝霞

籜落長竿削玉開 君看母笋是龍材 更容一夜抽千尺 別却池園數寸泥

斫取青光寫楚辭 膩香春粉黑離離 無情有恨何人見 露壓煙啼千萬枝

家泉石眼兩三莖 曉看陰根紫脈生 今年水曲春沙上 笛管新篁拔玉青

古竹老梢惹碧雲 茂陵歸臥歎清貧 風吹千畝迎雨嘯 鳥重一枝入酒尊

渠水紅繁擁御牆 風嬌小葉學娥妝 垂簾幾度青春老 堪鎖千年白日長

金魚公子夾衫長 密裝腰鞓割玉方 行處春風隨馬尾 柳花偏打內家香

雍州二月梅池春 御水鵁鶄暖白蘋 試問酒旗歌板地 今朝誰是抝花人

楊花撲帳春雲熱 龜甲屏風醉眼纈 東家胡蝶西家飛 白騎少年今日歸

洛陽宮闕照天地 四面山川無毒氣 誰令漢祖都秦關 從此姦雄轉相熾

穆王八駿走不歇 海外去尋長日月 五雲望斷阿母宮 歸來落得新白髮

棘針生獰義路閑 野泉相弔聲潺潺 哀哉異教溺頹俗 淳源一去何時還

日出扶桑一丈高 人間萬事細如毛 野夫怒見不平處 磨損胸中萬古刀

鷺鷥鷺鷥何遽飛 鵶驚雀噪難久依 清江見底草堂在 一點白光終不歸

荷葉團圓莖削削 綠萍面上紅衣落 滿池明月思啼螿 高屋無人風張幕

我昔孩提從我兄 我今衰白爾初成 分明寄取原頭路 百世長須此路行

年年漸覺老人稀 欲別孫翁淚滿衣 未死不知何處去 此身終向此原歸

閑坊靜曲同消日 淚草傷花不爲春 徧問舊交零落盡 十人纔有兩三人

容州詩句在褒城 幾度經過眼暫明 今日重看滿衫淚 可憐名字已前生

憶昔萬株梨映竹 遇逢黃令醉殘春 梨枯竹盡黃令死 今日再來衰病身

老來東郡復西州 行處生塵爲喪劉 縱使劉君魂魄在 也應至死不同遊

積善坊中前度飲 謝家諸婢笑扶行 今宵還似當時醉 半夜覺來聞哭聲

行吟坐歎知何極 影絕魂銷動隔年 今夜商山館中夢 分明同在後堂前

傷禽我是籠中鶴 沈劒君爲泉下龍 重纊猶存孤枕在 春衫無復舊裁縫

檢得舊書三四紙 高低闊狹粗成行 自言併食尋高事 唯念山深驛路長

公無渡河音響絕 已隔前春復去秋 今日閑窗拂塵土 殘弦猶迸鈿箜篌

婢僕曬君餘服用 嬌癡稚女遶床行 玉梳鈿朵香膠解 盡日風吹玳瑁箏

伴客銷愁長日飲 偶然乘興便醺醺 怪來醒後傍人泣 醉裏時時錯問君

我隨楚澤波中梗 君作咸陽泉下泥 百事無心值寒食 身將稚女帳前啼

童稚癡狂撩亂走 繡毬花仗滿堂前 病身一到繐帷下 還向臨階背日眠

小於潘岳頭先白 學取莊周淚莫多 止竟悲君須自省 川流前後各風波

荀令香銷潘簟空 悼亡詩滿舊屏風 扶床小女君先識 應爲些些似外翁

燭暗船風獨夢驚 夢君頻問向南行 覺來不語到明坐 一夜洞庭湖水聲

雨點輕漚風復驚 偶來何事去何情 浮生未到無生地 暫到人間又一生

秋天淨綠月分明 何事巴猿不賸鳴 應是一聲腸斷去 不容啼到第三聲

維鵜受刺因吾過 得馬生災念爾冤 獨在中庭倚閑樹 亂蟬嘶噪欲黃昏

纔能辨別東西位 未解分明管帶身 自食自眠猶未得 九重泉路託何人

爾母溺情連夜哭 我身因事有時悲 鍾聲欲絕東方動 便是尋常上學時

蓮花上品生真界 兜率天中離世途 彼此業緣多障礙 不知還得見兒無

節量棃栗愁生疾 教示詩書望早成 鞭扑校多憐校少 又緣遺恨哭三聲

深嗟爾更無兄弟 自歎予應絕子孫 寂寞講堂基址在 何人車馬入高門

往年鬢已同潘岳 垂老年教作鄧攸 煩惱數中除一事 自茲無復子孫憂

長年苦境知何限 豈得因兒獨喪明 消遣又來緣爾母 夜深和淚有經聲

烏生八子今無七 猿呌三聲月正孤 寂寞空堂天欲曙 拂簾雙燕引新雛

頻頻子落長江水 夜夜巢邊舊處棲 若是愁腸終不斷 一年添得一聲啼

十月辛勤一月悲 今朝相見淚淋漓 狂風落盡莫惆悵 猶勝因花壓折枝

浩浩長安車馬塵 狂風吹送每年春 門前本是虛空界 何事栽花誤世人

秋叢繞舍似陶家 遍繞籬邊日漸斜 不是花中偏愛菊 此花開盡更無花

春來日日到西林 飛錫經行不可尋 蓮池舊是無波水 莫逐狂風起浪心

蒼龍闕下陪驄馬 紫閣峰頭見白雲 滿眼流光隨日度 今朝花落更紛紛

晝靜簾疎燕語頻 雙雙鬬雀動階塵 柴扉日暮隨風掩 落盡閑花不見人

今日樽前敗飲名 三桮未盡不能傾 怪來花下長先醉 半是春風蕩酒情

一樹芳菲也當春 漫隨車馬擁行塵 桃花解笑鶯能語 自醉自眠那藉人

風引春心不自由 等閑衝席飲多籌 朝來始向花前覺 度却醒時一夜愁

聞道秋來怯夜寒 不辭泥水爲桮盤 殷勤懼醉有深意 愁到醒時燈火闌

綺陌高樓競醉眠 共期顦顇不相憐 也應自有尋春日 虛度而今正少年

自歎旅人行意速 每嫌桮酒緩歸期 今朝偏遇醒時別 淚落風前憶醉時

醉伴見儂因病酒 道儂無酒不相窺 那知下藥還沽底 人去人來剩一巵

九月閑宵初向火 一尊清酒始行桮 憐君城外遙相憶 冒雨衝泥黑地來

竇家能釀銷愁酒 但是愁人便與銷 願我共君俱寂寞 只應連夜復連朝

本怕酒醒渾不飲 因君相勸覺情來 殷勤滿酌從聽醉 乍可欲醒還一桮

柏樹臺中推事人 杏花壇上鍊形真 心源一種閑如水 同醉櫻桃林下春

一自柏臺爲御史 二年辜負兩京春 峴亭今日顛狂醉 舞引紅娘亂打人

春來求事百無成 因向愁中識道情 花滿杏園千萬樹 幾人能伴老僧行

古寺春餘日半斜 竹風蕭爽勝人家 花時不到有花院 意在尋僧不在花

落魄閑行不著家 徧尋春寺賞年華 野僧偶向花前定 滿樹狂風滿樹花

滿坐喧喧笑語頻 獨憐方丈了無塵 燈前便是觀心處 要似觀心有幾人

四十年前馬上飛 功名藏盡擁禪衣 石榴園下擒生處 獨自閑行獨自歸

三陷思明三突圍 鐵衣拋盡衲禪衣 天津橋上無人識 閑凭欄干望落暉

花向琉璃地上生 光風炫轉紫雲英 自從天女盤中見 直至今朝眼更明

去時芍藥纔堪贈 看却殘花已度春 只爲情深偏愴別 等閑相見莫相親

世上於今重檢身 吾徒耽酒作狂人 西曹舊事多持法 慎莫吐他丞相茵

洛陽大底居人少 從善坊西最寂寥 想得劉君獨騎馬 古堤愁樹隔中橋

蕭相深誠奉至尊 舊居求作奉誠園 秋來古巷無人掃 樹滿空牆閉戟門

共作洛陽千里伴 老劉因疾駐行軒 今朝獨自山前立 雪滿三峰倚寺門

去日野狐泉上柳 紫牙初綻拂眉低 秋來寥落驚風雨 葉滿空林踏作泥

竊見胡三問牡丹 爲言依舊滿西欄 花時何處偏相憶 寥落衰紅雨後看

勸君休作悲秋賦 白髮如星也任垂 畢竟百年同是夢 長年何異少何爲

滿山殘雪滿山風 野寺無門院院空 煙火漸稀孤店靜 月明深夜古樓中

紫垣騶騎入華居 公子文衣護錦輿 眠閣書生復何事 也騎羸馬從尚書

春來饒夢慵朝起 不看千官擁御樓 却著閑行是忙事 數人同傍曲江頭

謝公潛有東山意 已向朱門啓洞門 大隱猶疑戀朝市 不如名作罷歸園

鸎澁餘聲絮墮風 牡丹花盡葉成叢 可憐顏色經年別 收取朱闌一片紅

雲闕朝迴塵騎合 杏花春盡曲江閑 憐君雖在城中住 不隔人家便是山

喧靜不由居遠近 大都車馬就權門 野人住處無名利 草滿空階樹滿園

等閑相見銷長日 也有閑時更學琴 不是眼前無外物 不關心事不經心

郵亭壁上數行字 崔李題名王白詩 盡日無人共言語 不離牆下至行時

二星徼外通蠻服 五夜燈前草御文 我到東川恰相半 向南看月北看雲

常年寒食好風輕 觸處相隨取次行 今日清明漢江上 一身騎馬縣官迎

平陽池上亞枝紅 悵望山郵事事同 還向萬竿深竹裏 一枝渾臥碧流中

夢君同繞曲江頭 也向慈恩院院遊 亭吏呼人排去馬 忽驚身在古梁州

悶見漢江流不息 悠悠漫漫竟何成 江流不語意相問 何事遠來江上行

小年爲寫遊梁賦 最說漢江聞笛愁 今夜聽時在何處 月明西縣驛南樓

君多務實我多情 大抵偏嗔步月明 今夜山郵與蠻嶂 君應堅臥我還行

嘉陵驛上空牀客 一夜嘉陵江水聲 仍對牆南滿山樹 野花撩亂月朧明

牆外花枝壓短牆 月明還照半張牀 無人會得此時意 一夜獨眠西畔廊

嘉陵江上萬重山 何事臨江一破顏 自笑只緣任敬仲 等閑身度百牢關

日暮嘉陵江水東 棃花萬片逐江風 江花何處最腸斷 半落江流半在空

秦人惟識秦中水 長想吳江與蜀江 今日嘉川驛樓下 可憐如練繞明窗

千里嘉陵江水聲 何年重繞此江行 只應添得清宵夢 時見滿江流月明

去時樓上清明夜 月照樓前撩亂花 今日成陰復成子 可憐春盡未還家

滿眼文書堆案邊 眼昏偷得暫時眠 子規驚覺燈又滅 一道月光橫枕前

身騎驄馬峨眉下 面帶霜威卓氏前 虛度東川好時節 酒樓元被蜀兒眠

夜深猶自繞江行 震地江聲似鼓聲 漸見戍樓疑近驛 百牢關吏火前迎

可憐三月三旬足 悵望江邊望驛臺 料得孟光今日語 不曾春盡不歸來

鶴臺南望白雲關 城市猶存暫一還 書出步虛三百韻 蘂珠文字在人間

朧明春月照花枝 花下音聲是管兒 却笑西京李員外 五更騎馬趁朝時

洛陽晝夜無車馬 漫挂紅紗滿樹頭 見說平時燈影裏 玄宗潛伴太真游

金鑾殿裏書殘紙 乞與荆州元判司 不忍拈將等閑用 半封京信半題詩

宋玉秋來續楚詞 陰鏗官漫足閑詩 親情書札相安慰 多道蕭何作判司

杜甫天材頗絕倫 每尋詩卷似情親 憐渠直道當時語 不著心源傍古人

十歲荒狂任博徒 挼莎五木擲梟盧 野詩良輔偏憐假 長借金鞍迓酒胡

曾經綽立侍丹墀 綻蘂宮花拂面枝 雉尾扇開朝日出 柘黃衫對碧霄垂

一自低心翰墨場 箭靫拋盡負書囊 近來兼愛休糧藥 柏葉紗羅雜豆黃

莫笑風塵滿病顏 此生元在有無間 卷舒蓮葉終難濕 去住雲心一種閑

無事拋棊侵虎口 幾時開眼復聯行 終須殺盡緣邊敵 四面通同掩大荒

原憲甘貧每自開 子春傷足少人哀 巷南唯有陳居士 時學文殊一問來

每識閑人如未識 與君相識更相憐 經旬不解來過宿 忍見空牀夜夜眠

開坼新詩展大璆 明珠炫轉玉音浮 酬君十首三更坐 減却常時半夜愁

碧落招邀閑曠望 黃金城外玉方壺 人間還有大江海 萬里煙波天上無

櫻桃花下送君時 一寸春心逐折枝 別後相思最多處 千株萬片繞林垂

平生嗜酒顛狂甚 不許諸公占丈夫 唯愛劉君一片膽 近來還敢似人無

前年碣石煙塵起 共看官軍過洛城 無限公卿因戰得 與君依舊綠衫行

自笑今朝誤夙興 逢他御史瘧相仍 過君未起房門掩 深映寒窗一盞燈

密宇深房小火爐 飯香魚熟近中廚 野人愛靜仍耽寢 自問黃昏肯去無

桐花暗澹柳惺愡 池帶輕波柳帶風 今日與君臨水別 可憐春盡宋亭中

滿眼傷心冬景和 一山紅樹寺邊多 仲宣無限思鄉淚 漳水東流碧玉波

觀象樓前奉末班 絳峰只似殿庭間 今日高樓重陪宴 雨籠衡岳是南山

岳陽樓上日銜窗 影到深潭赤玉幢 悵望殘春萬般意 滿櫺湖水入西江

小來同在曲江頭 不省春時不共游 今日江風好暄煖 可憐春盡古湘州

買得山花一兩栽 離鄉別土易摧隤 欲知北客居南意 看取南花北地來

南花北地種應難 且向船中盡日看 縱使將來眼前死 猶勝拋擲在空欄

石磯江水夜潺湲 半夜江風引杜鵑 燈暗酒醒顛倒枕 五更斜月入空船

江上五年同送客 與君長羨北歸人 今朝又送君先去 千里洛陽城裏塵

去日桐花半桐葉 別來桐樹老桐孫 城中過盡無窮事 白髮滿頭歸故園

雙堠頻頻減去程 漸知身得近京城 春來愛有歸鄉夢 一半猶疑夢裏行

五年江上損容顏 今日春風到武關 兩紙京書臨水讀 小桃花樹滿商山

同歸諫院韋丞相 共貶河南亞大夫 今日還鄉獨憔悴 幾人憐見白髭鬚

只去長安六日期 多應及得杏花時 春明門外誰相待 不夢閑人夢酒巵

白頭歸舍意如何 賀處無窮弔亦多 左降去時裴相宅 舊來車馬幾人過

還鄉何用淚沾襟 一半雲霄一半沈 世事漸多饒悵望 舊曾行處便傷心

閑遊寺觀從容到 遍問親知次第尋 腸斷裴家光德宅 無人掃地戟門深

一世營營死是休 生前無事定無由 不知山下東流水 何事長須日夜流

今朝西渡丹河水 心寄丹河無限愁 若到莊前竹園下 殷勤爲遶故山流

寒窗風雪擁深爐 彼此相傷指白鬚 一夜思量十年事 幾人強健幾人無

雲覆藍橋雪滿溪 須臾便與碧峰齊 風回麵市連天合 凍壓花枝著水低

寒花帶雪滿山腰 著柳冰珠滿碧條 天色漸明回一望 玉塵隨馬度藍橋

小碎詩篇取次書 等閑題柱意何如 諸郎到處應相問 留取三行代鯉魚

莫愁已去無窮事 漫苦如今有限身 二百年來城裏宅 一家知換幾多人

病嗟酒戶年年減 老覺塵機漸漸深 飲罷醒餘更惆悵 不如閒事不經心

欲離煩惱三千界 不在禪門八萬條 心火自生還自滅 雲師無路與君銷

今朝相送自同遊 酒語詩情替別愁 忽到灃西總回去 一身騎馬向通州

長學對治思苦處 偏將死苦教人間 今因爲說無生死 無可對治心更閑

僧臨大道閱浮生 來往憧憧利與名 二十八年何限客 不曾閑見一人行

蒼溪縣下嘉陵水 入峽穿江到海流 憑仗鯉魚將遠信 雁回時節到揚州

孤吟獨寢意千般 合眼逢君一夜歡 慙愧夢魂無遠近 不辭風雨到長灘

通州到日日平西 江館無人虎印泥 忽向破簷殘漏處 見君詩在柱心題

殘燈無焰影幢幢 此夕聞君謫九江 垂死病中驚坐起 暗風吹雨入寒窗

君思曲水嗟身老 我望通州感道窮 同入新年兩行淚 白頭翁坐說城中

風吹竹葉休還動 雨點荷心暗復明 曾向西江船上宿 慣聞寒夜滴篷聲

南郡生徒辭絳帳 東山妓樂擁油旌 鈞天排比簫韶待 猶顧人間有別情

古時應是山頭水 自古流來江路深 若使江流會人意 也應知我遠來心

憶君無計寫君詩 寫盡千行說向誰 題在閬州東寺壁 幾時知是見君時

萬里寄書將出峽 却憑巫峽寄江州 傷心最是江頭月 莫把書將上庾樓

遠信入門先有淚 妻驚女哭問何如 尋常不省曾如此 應是江州司馬書

無身尚擬魂相就 身在那無夢往還 直到他生亦相覓 不能空記樹中環

終須修到無修處 聞盡聲聞始不聞 莫著妄心銷彼我 我心無我亦無君

平生欲得山中住 天與通州遶郡山 睡到日西無一事 月儲三萬買教閑

何事相逢翻有淚 念君緣我到通州 留君剩住君須住 我不自由君自由

寒夜燈前賴酒壺 與君相對興猶孤 忠州刺史應閑臥 江水猿聲睡得無

淮水連年起戰塵 油旌三換一何頻 共君前後俱從事 羞見功名與別人

今年寒食好風流 此日一家同出游 碧水青山無限思 莫將心道是涪州

巴南分與親情別 不料與君牀竝頭 爲我遠來休悵望 折君災難是通州

京城每與閑人別 猶自傷心與白頭 今日別君心更苦 別君緣是在通州

萬里尚能來遠道 一程那忍便分頭 鳥籠猿檻君應會 十步向前非我州

來時見我江南岸 今日送君江上頭 別後料添新夢寐 虎驚蛇伏是通州

聞君欲去潛銷骨 一夜暗添新白頭 明朝別後應腸斷 獨櫂破船歸到州

前回一去五年別 此別又知何日回 好住樂天休悵望 匹如元不到京來

雨滑危梁性命愁 差池一步一生休 黃泉便是通州郡 漸入深泥漸到州

風吹筍籜飄紅砌 雨打桐花蓋綠莎 都大資人無暇日 泛池全少買池多

山水萬重書斷絕 念君憐我夢相聞 我今因病魂顛倒 唯夢閑人不夢君

學語胡兒撼玉玲 甘州破裏最星星 使君自恨常多事 不得工夫夜夜聽

山翠湖光似欲流 蜂聲鳥思却堪愁 西施顏色今何在 但看春風百草頭

知君暗泊西江岸 讀我閑詩欲到明 今夜通州還不睡 滿山風雨杜鵑聲

比因酬贈爲花時 不爲君行不復知 又更幾年還共到 滿牆塵土兩篇詩

秋茅處處流痎瘧 夜鳥聲聲哭瘴雲 羸骨不勝纖細物 欲將文服却還君

當年此日花前醉 今日花前病裏銷 獨倚破簾閑悵望 可憐虛度好春朝

瘴塞巴山哭鳥悲 紅妝少婦斂啼眉 殷勤奉藥來相勸 云是前年欲病時

庭中栽得紅荆樹 十月花開不待春 直到孩提盡驚怪 一家同是北來人

胡笳夜奏塞聲寒 是我鄉音聽漸難 料得小來辛苦學 又因知向峽中彈

別鶴淒清覺露寒 離聲漸咽命雛難 憐君伴我涪州宿 猶有心情徹夜彈

渝工劒刃皆歐冶 巴吏書蹤盡子雲 唯我心知有來處 泊船黃草夜思君

爾爺只爲一杯酒 此別那知死與生 兒有何辜才七歲 亦教兒作瘴江行

愛惜爾爺唯有我 我今顦顇望何人 傷心自比籠中鶴 翦盡翅翎愁到身

犀帶金魚束紫袍 不能將命報分毫 他時得見牛常侍 爲爾君前捧佩刀

棠陰猶在建溪磯 此去那論是與非 若見白頭須盡敬 恐曾江岸識胡威

眼中三十年來淚 一望南雲一度垂 慚愧臨淮李常侍 遠教形影暫相隨

常年出入右銀臺 每怪春光例早回 慚愧杏園行在景 同州園裏也先開

三日春風已有情 拂人頭面稍憐輕 殷勤爲報長安柳 莫惜枝條動軟聲

別鶴聲聲怨夜弦 聞君此奏欲潸然 商瞿五十知無子 更付琴書與仲宣

莫言鄰境易經過 彼此分符欲奈何 垂老相逢漸難別 白頭期限各無多

休遣玲瓏唱我詩 我詩多是別君詞 明朝又向江頭別 月落潮平是去時

晚日未拋詩筆硯 夕陽空望郡樓臺 與君後會知何日 不似潮頭暮却廻

却報君侯聽苦辭 老頭拋我欲何之 武牢關外雖分手 不似如今衰白時

柳眼梅心漸欲春 白頭西望憶何人 金陵太守曾相伴 共蹋銀臺一路塵

蘂珠深處少人知 網索西臨太液池 浴殿曉聞天語後 步廊騎馬笑相隨

禁林同直話交情 無夜無曾不到明 最憶西樓人靜夜 玉晨鐘磬兩三聲

由來鵬化便圖南 浙右雖雄我未甘 早渡西江好歸去 莫拋舟楫滯春潭

春野醉吟十里程 齋宮潛詠萬人驚 今宵不寐到明讀 風雨曉聞開鎖聲

殘曆半張餘十四 灰心雪鬢兩悽然 定知新歲御樓後 從此不名長慶年

仙洞千年一度開 等閑偷入又偷廻 桃花飛盡東風起 何處消沈去不來

芙蓉脂肉綠雲鬟 罨畫樓臺青黛山 千樹桃花萬年藥 不知何事憶人間

看著牆西日又沈 步廊廻合戟門深 栖烏滿樹聲聲絕 小玉上牀鋪夜衾

野性大都迷里巷 愛將高樹記人家 春來偏認平陽宅 爲見牆頭拂面花

帬裾旋旋手迢迢 不趁音聲自趁嬌 未必諸郎知曲誤 一時偷眼爲廻腰

雨濕輕塵隔院香 玉人初著白衣裳 半含惆悵閑看繡 一朵棃花壓象牀

藕絲衫子柳花帬 空著沈香慢火熏 閑倚屏風笑周昉 枉拋心力畫朝雲

夜深閑到戟門邊 却繞行廊又獨眠 明月滿庭池水淥 桐花垂在翠簾前

努力少年求好官 好花須是少年看 君看老大逢花樹 未折一枝心已闌

一枝斑竹渡湘沅 萬里行人感別魂 知是娥皇廟前物 遠隨風雨送啼痕

庾亮樓中初見時 武昌春柳似腰肢 相逢相失還如夢 爲雨爲雲今不知

鄂渚濛濛煙雨微 女郎魂逐暮雲歸 只應長在漢陽渡 化作鴛鴦一隻飛

自愛殘妝曉鏡中 環釵謾篸綠絲叢 須臾日射燕脂頰 一朵紅蘇旋欲融

山泉散漫繞階流 萬樹桃花暎小樓 閑讀道書慵未起 水晶簾下看梳頭

紅羅著壓逐時新 吉了花紗嫩麴塵 第一莫嫌材地弱 些些紕縵最宜人

曾經滄海難爲水 除却巫山不是雲 取次花叢嬾迴顧 半緣修道半緣君

尋常百種花齊發 偏摘棃花與白人 今日江頭兩三樹 可憐和葉度殘春

今年寒食月無光 夜色纔侵已上牀 憶得雙文通內裏 玉櫳深處暗聞香

花籠微月竹籠煙 百尺絲繩拂地懸 憶得雙文人靜後 潛教桃葉送鞦韆

寒輕夜淺繞回廊 不辨花叢暗辨香 憶得雙文朧月下 小樓前後捉迷藏

山榴似火葉相兼 亞拂塼階半拂檐 憶得雙文獨披掩 滿頭花草倚新簾

春冰消盡碧波湖 漾影殘霞似有無 憶得雙文衫子薄 鈿頭雲暎褪紅酥

莫畫長眉畫短眉 斜紅傷豎莫傷垂 人人總解爭時勢 都大須看各自宜

帝下真符召玉真 偶逢遊女暫相親 素書三卷留爲贈 從向人間說向人

風弄花枝月照階 醉和春睡倚香懷 依稀似覺雙環動 潛被蕭郎卸玉釵

鶯聲撩亂曙燈殘 暗覓金釵動曉寒 猶帶春酲嬾相送 櫻桃花下隔簾看

琉璃波面月籠煙 暫逐蕭郎走上天 今日歸時最腸斷 回江還是夜來船

花枝臨水復臨堤 閑照江流亦照泥 千萬春風好擡舉 夜來曾有鳳皇栖

春來頻到宋家東 垂袖開懷待好風 鶯藏柳闇無人語 惟有牆花滿樹紅

深院無人草樹光 嬌鶯不語趁陰藏 等閑弄水浮花片 流出門前賺阮郎

延英引對碧衣郎 江硯宣毫各別牀 天子下簾親考試 宮人手裏過茶湯

劉郎不用閑惆悵 且作花間共醉人 算得貞元舊朝士 幾人同見太和春

君應怪我留連久 我欲與君辭別難 白頭徒侶漸稀少 明日恐君無此歡

自識君來三度別 這回白盡老髭鬚 戀君不去君須會 知得後廻相見無

弄玉潛過玉樹時 不教青鳥出花枝 的應未有諸人覺 只是嚴朗不得知

猶欠一宵輪未滿 紫霞紅襯碧雲端 誰能喚得姮娥下 引向堂前子細看

紅染桃花雪壓棃 玲瓏雞子鬬贏時 今年不是明寒食 暗地鞦韆別有期

勸爾諸僧好護持 不須垂釣引青絲 雲山莫厭看經坐 便是浮生得道時

帝子吹簫逐鳳皇 空留仙洞號華陽 落花何處堪惆悵 頭白宮人埽影堂

不堪紅葉青苔地 又是涼風暮雨天 莫怪獨吟秋思苦 比君校近二毛年

寵辱憂歡不到情 任他朝市自營營 獨尋秋景城東去 白鹿原頭信馬行

華陽觀裏仙桃發 把酒看花心自知 爭忍開時不同醉 明朝後日即空枝

莫悲金谷園中月 莫歎天津橋上春 若學多情尋往事 人間何處不傷神

忽憶前年科第後 此時雞鶴暫同羣 秋風惆悵須吹散 雞在中庭鶴在雲

人道秋中明月好 欲邀同賞意如何 華陽洞裏秋壇上 今夜清光此處多

春來無伴閑遊少 行樂三分減二分 何況今朝杏園裏 閑人逢盡不逢君

不見劉君來近遠 門前兩度滿枝花 朝來惆悵宣平過 柳巷當頭第一家

村南無限桃花發 唯我多情獨自來 日暮風吹紅滿地 無人解惜爲誰開

慈恩春色今朝盡 盡日裴回倚寺門 惆悵春歸留不得 紫藤花下漸黃昏

香勝燒蘭紅勝霞 城中最數令公家 人人散後君須看 歸到江南無此花

移根易地莫顦顇 野外庭前一種春 少府無妻春寂寞 花開將爾當夫人

自憐幽會心期阻 復媿嘉招書信頻 王事牽身去不得 滿山松雪屬他人

百歲幾迴同酩酊 一年今日最芳菲 願將花贈天台女 留取劉郎到夜歸

楊氏弟兄俱醉臥 披衣獨起下高齋 夜深不語中庭立 月照藤花影上階

春初攜手春深散 無日花間不醉狂 別後何人堪共醉 猶殘十日好風光

金光門外昆明路 半醉騰騰信馬迴 數日非關王事繫 牡丹花盡始歸來

亂峰深處雲居路 共蹋花行獨惜春 勝地本來無定主 大都山屬愛山人

霄漢風塵俱是繫 薔薇花委故山深 憐君獨向澗中立 一把紅芳三處心

今年到時夏雲白 去年來時秋樹紅 兩度見山心有媿 皆因王事到山中

文略也從牽吏役 質夫何故戀囂塵 始知解愛山中宿 千萬人中無一人

莫羨蓬萊鸞鶴侶 道成羽翼自生身 君看名在丹臺者 盡是人間修道人

雪盡終南又欲春 遙憐翠色對紅塵 千車萬馬九衢上 回首看山無一人

芳意將闌風又吹 白雲離葉雪辭枝 集賢讎校無閑日 落盡瑤花君不知

欲入中門淚滿巾 庭花無主兩迴春 軒窗簾幕皆依舊 只是堂前欠一人

九月徐州新戰後 悲風殺氣滿山河 唯有流溝山下寺 門前依舊白雲多

多病多愁心自知 行年未老髮先衰 隨梳落去何須惜 不落終須變作絲

成名共記甲科上 署吏同登芸閣間 唯是塵心殊道性 秋蓬常轉水長閑

邯鄲驛裏逢冬至 抱膝燈前影伴身 想得家中夜深坐 還應說著遠行人

黃金不惜買蛾眉 揀得如花三四枝 歌舞教成心力盡 一朝身去不相隨

闇將心地出人間 五六年來人怪閑 自嫌戀著未全盡 猶愛雲泉多在山

袖裏新詩十首餘 吟看句句是瓊琚 如何持此將干謁 不及公卿一字書

風竹松煙晝掩關 意中長似在深山 無人不怪長安住 何獨朝朝暮暮間

厭從薄宦校青簡 悔別故山思白雲 猶喜蘭臺非傲吏 歸時應免動移文

故園望斷欲何如 楚水吳山萬里餘 今日因君訪兄弟 數行鄉淚一封書

諠諠車騎帝王州 羇病無心逐勝遊 明月春風三五夜 萬人行樂一人愁

江海漂漂共旅遊 一尊相勸散窮愁 夜深醒後愁還在 雨滴梧桐山館秋

風香露重棃花濕 草舍無燈愁未入 南鄰北里歌吹時 獨倚柴門月中立

地僻門深少送迎 披衣閑坐養幽情 秋庭不埽攜藤杖 閑蹋梧桐黃葉行

半死梧桐老病身 重泉一念一傷神 手攜穉子夜歸院 月冷空房不見人

路傍寒食行人盡 獨占春愁在路旁 馬上垂鞭愁不語 風吹百草野田香

煙葉蔥蘢蒼麈尾 霜皮剝落紫龍鱗 欲知松老看塵壁 死却題詩幾許人

人生何事心無定 宿昔如今意不同 宿昔愁身不得老 如今恨作白頭翁

淚眼凌寒凍不流 每經高處即迴頭 遙知別後西樓上 應凭闌干獨自愁

十一月中長至夜 三千里外遠行人 若爲獨宿楊梅館 冷枕單牀一病身

悲君老別我霑巾 七十無家萬里身 愁見舟行風又起 白頭浪裏白頭人

爐火欲銷燈欲盡 夜長相對百憂生 他時諸處重相見 莫忘今宵燈下情

偶獻子虛登上第 却吟招隱憶中林 春蘿秋桂莫惆悵 縱有浮名不繫心

不用裁爲鳴鳳管 不須截作釣魚竿 千花百草凋零後 留向紛紛雪裏看

酒醆酌來須滿滿 花枝看即落紛紛 莫言三十是年少 百歲三分已一分

相思夕上松臺立 蛩思蟬聲滿耳秋 惆悵東亭風月好 主人今夜在鄜州

忽憶芳時頻酩酊 却尋醉處重裴回 杏花結子春深後 誰解多情又獨來

獨來獨去何人識 廐馬朝衣野客心 閑愛無風水邊坐 楊花不動樹陰陰

花時同醉破春愁 醉折花枝當酒籌 忽憶故人天際去 計程今日到涼州

三十年來坐對山 唯將無事化人間 齋時往往聞鐘笑 一食何如不食閑

欲尋秋景閑行去 君病多慵我興孤 可惜今朝山最好 強能騎馬出來無

賜酒盈杯誰共持 宮花滿把獨相思 相思只傍花邊立 盡日吟君詠菊詩

憐君馬瘦衣裘薄 許到江東訪鄙夫 今日正閑天又暖 可能扶病暫來無

曲江柳條漸無力 杏園伯勞初有聲 可憐春淺遊人少 好傍池邊下馬行

夜淚闇銷明月幌 春腸遙斷牡丹庭 人間此病治無藥 唯有楞伽四卷經

無月無燈寒食夜 夜深猶立闇花前 忽因時節驚年幾 四十如今欠一年

花園欲去去應遲 正是風吹狼藉時 近西數樹猶堪醉 半落春風半在枝

宮漏三聲知半夜 好風涼月滿松筠 此時閑坐寂無語 藥樹影中唯兩人

心緒萬端書兩紙 欲封重讀意遲遲 五聲宮漏初鳴夜 一點窗燈欲滅時

年來白髮兩三莖 憶別君時髭未生 惆悵料君應滿鬢 當初是我十年兄

莫道岐州三日程 其如風雪一身行 與君況是經年別 暫到城來又出城

歸騎紛紛滿九衢 放朝三日爲泥塗 不知雨雪江陵府 今日排衙得免無

歲去年來塵土中 眼看變作白頭翁 如何辦得歸山計 兩頃村田一畝宮

松雪無塵小院寒 閉門不似住長安 煩君想我看心坐 報道心空無可看

雪中重寄雪山偈 問荅殷勤四句中 本立空名緣破妄 若能無妄亦無空

獨酌花前醉憶君 與君春別又逢春 惆悵銀杯來處重 不曾盛酒勸閑人

殘紅零落無人賞 雨打風摧花不全 諸處見時猶悵望 況當元九小亭前

秋思太白峰頭雪 晴憶仙遊洞口雲 未報皇恩歸未得 慙君爲寄北山文

舊峰松雪舊溪雲 悵望今朝遙屬君 共道使臣非俗吏 南山莫動北山文

惆悵階前紅牡丹 晚來唯有兩枝殘 明朝風起應吹盡 夜惜衰紅把火看

寂寞萎紅低向雨 離披破豔散隨風 晴明落地猶惆悵 何況飄零泥土中

相逢俱歎不閑身 直日常多齋日頻 曉鼓一聲分散去 明朝風景屬何人

前日歸時花正紅 今夜宿時枝半空 坐惜殘芳君不見 風吹狼藉月明中

拙詩在壁無人愛 鳥汙苔侵文字殘 唯有多情元侍御 繡衣不惜拂塵看

萬重青嶂蜀門口 一樹紅花山頂頭 春盡憶家歸未得 低紅如解替君愁

葉如帬色碧綃淺 花似芙蓉紅粉輕 若使此花兼解語 推囚御史定違程

山郵花木似平陽 愁殺多情驄馬郎 還似升平池畔坐 低頭向水自看妝

江上何人夜吹笛 聲聲似憶故園春 此時聞者堪頭白 況是多愁少睡人

露濕牆花春意深 西廊月上半牀陰 憐君獨臥無言語 唯我知君此夜心

不明不暗朧朧月 不暖不寒慢慢風 獨臥空牀好天氣 平明閑事到心中

百牢關外夜行客 三殿角頭宵直人 莫道近臣勝遠使 其如同是不閑身

靖安宅裏當窗柳 望驛臺前撲地花 兩處春光同日盡 居人思客客思家

棃花有思緣和葉 一樹江頭惱殺君 最似孀閨少年婦 白妝素袖碧紗帬

入君旅夢來千里 閉我幽魂欲二年 莫忘平生行坐處 後堂階下竹叢前

蜀茶寄到但驚新 渭水煎來始覺珍 滿甌似乳堪持玩 況是春深酒渴人

秋鴻過盡無書信 病戴紗巾強出門 獨上荒臺東北望 日西愁立到黃昏

條桑初綠即爲別 柿葉半紅猶未歸 不如村婦知時節 解爲田夫秋擣衣

自知氣發每因情 情在何由氣得平 若問病根深與淺 此身應與病齊生

不入城門來五載 同時班列盡官高 何人牢落猶依舊 唯有江陵元士曹

穀苗深處一農夫 面黑頭斑手把鋤 何意使人猶識我 就田來送相公書

病來城裏諸親故 厚薄親疎心總知 唯有蔚章於我分 深於同在翰林時

微之謫去千餘里 太白無來十一年 今日見名如見面 塵埃壁上破窗前

世緣未了治不得 孤負青山心共知 愁君又入都門去 即是紅塵滿眼時

荒村破屋經年臥 寂絕無人問病身 唯有東都樊著作 至今書信尚殷勤

紅牋白紙兩三束 半是君詩半是書 經年不展緣身病 今日開看生蠹魚

庭前盡日立到夜 燈下有時坐徹明 此情不語何人會 時復長吁一兩聲

黃昏獨立佛堂前 滿地槐花滿樹蟬 大抵四時心總苦 就中腸斷是秋天

霜草蒼蒼蟲切切 村南村北行人絕 獨出前門望野田 月明蕎麥花如雪

暗蟲唧唧夜緜緜 況是秋陰欲雨天 猶恐愁人暫得睡 聲聲移近臥牀前

寒食非長非短夜 春風不熱不寒天 可憐時節堪相憶 何況無燈各早眠

漠漠闇苔新雨地 微微涼露欲秋天 莫對月明思往事 損君顏色減君年

春來眼闇少心情 點盡黃連尚未平 唯得君書勝得藥 開緘未讀眼先明

傳語李君勞寄馬 病來唯著杖扶身 縱擬強騎無出處 却將牽與趁朝人

摘得菊花攜得酒 繞村騎馬思悠悠 下邽田地平如掌 何處登髙望梓州

田園莽蒼經春早 籬落蕭條盡日風 若問經過談笑者 不過田舍白頭翁

滿面胡沙滿鬢風 眉銷殘黛臉銷紅 愁苦辛勤顦顇盡 如今却似畫圖中

漢使却回憑寄語 黃金何日贖蛾眉 君王若問妾顏色 莫道不知宮裏時

老遊春飲莫相違 不獨花稀人亦稀 更勸殘杯看日影 猶應趁得鼓聲歸

容貌一日減一日 心情十分無九分 每逢陌路猶嗟歎 何況今朝是見君

青苔故里懷恩地 白髮新生抱病身 涕淚雖多無哭處 永寧門館屬他人

諫垣幾見遷遺補 憲府頻聞轉殿監 獨有詠詩張太祝 十年不改舊官銜

劉家牆上花還發 李十門前草又春 處處傷心心始悟 多情不及少情人

莫怪相逢無笑語 感今思舊戟門前 張家伯仲偏相似 每見清揚一惘然

年年老去歡情少 處處春來感事深 時到仇家非愛酒 醉時心勝醒時心

舊遊分散人零落 如此傷心事幾條 會逐禪師坐禪去 一時滅盡定中消

榆莢拋錢柳展眉 兩人竝馬語行遲 還似往年安福寺 共君私試却迴時

驚風吹起塞鴻羣 半拂平沙半入雲 爲問昭君月下聽 何如蘇武雪中聞

賦句詩章妙入神 未年三十即無身 常嗟薄命形顦顇 若比弘貞是幸人

忽驚映樹新開屋 却似當檐故種花 可惜年年紅似火 今春始得屬元家

堆土漸高山意出 終南移入戶庭間 玉峰藍水應惆悵 恐見新山望舊山

亭脊太高君莫拆 東家留取當西山 好看落日斜銜處 一片春嵐映半環

白金換得青松樹 君既先栽我不栽 幸有西風易憑仗 夜深偷送好聲來

蒲池村裏悤悤別 灃水橋邊兀兀迴 行到城門殘酒醒 萬重離恨一時來

憶昔初年三十二 當時秋思已難堪 若爲重入華陽院 病鬢愁心四十三

莫怪近來都不飲 幾迴因醉却霑巾 誰料平生狂酒客 如今變作酒悲人

朱門深鎖春池滿 岸落薔薇水浸莎 畢竟林塘誰是主 主人來少客來多

朱紱仙郎白雪歌 和人雖少愛人多 明朝說與詩人道 水部如今不姓何

天陰一日便堪愁 何況連宵雨不休 一種雨中君最苦 偏梁閣道向通州

微之詩卷憶同開 假日多應不入臺 好句無人堪共詠 衝泥蹋水就君來

淺色縠衫輕似霧 紡花紗袴薄於雲 莫嫌輕薄但知著 猶恐通州熱殺君

白花冷澹無人愛 亦占芳名道牡丹 應似東宮白贊善 被人還喚作朝官

別來老大苦修道 鍊得離心成死灰 平生憶念消磨盡 昨夜因何入夢來

風動翠條腰嫋娜 露垂紅萼淚闌干 移他到此須爲主 不別花人莫使看

自入臺來見面稀 班中遙得揖容輝 早知相憶來相訪 悔待江頭明月歸

人人避暑走如狂 獨有禪師不出房 可是禪房無熱到 但能心靜即身涼

顧我鏡中悲白髮 盡君花下醉青春 不緣眼痛兼身病 可是尊前第二人

滿窗明月滿簾霜 被冷燈殘拂臥牀 燕子樓中霜月夜 秋來只爲一人長

鈿暈羅衫色似煙 幾回欲著即潸然 自從不舞霓裳曲 疊在空箱十一年

今春有客洛陽回 曾到尚書墓上來 見說白楊堪作柱 爭教紅粉不成灰

草草辭家憂後事 遲遲去國問前途 望秦嶺上回頭立 無限秋風吹白鬚

藍橋春雪君歸日 秦嶺秋風我去時 每到驛亭先下馬 循牆繞柱覓君詩

韓公堆北澗西頭 冷雨涼風拂面秋 努力南行少惆悵 江州猶似勝通州

商州館裏停三日 待得妻孥相逐行 若比李三猶自勝 兒啼婦哭不聞聲

往來同路不同時 前後相思兩不知 行過關門三四里 榴花不見見君詩

安南遠進紅鸚鵡 色似桃花語似人 文章辯慧皆如此 籠檻何年出得身

臥逃秦亂起安劉 舒卷如雲得自由 若有精靈應笑我 不成一事謫江州

自學坐禪休服藥 從他時復病沈沈 此身不要全彊健 彊健多生人我心

人生四十未全衰 我爲愁多白髮垂 何故水邊雙白鷺 無愁頭上亦垂絲

大江深處月明時 一夜吟君小律詩 應有水仙潛出聽 飜將唱作步虛詞

白雪樓中一望鄉 青山蔟蔟水茫茫 朝來渡口逢京使 說道煙塵近洛陽

三聲猨後垂鄉淚 一葉舟中載病身 莫凭水窗南北望 月明月闇總愁人

我梳白髮添新恨 君埽青蛾減舊容 應被傍人怪惆悵 少年離別老相逢

暗上江隄還獨立 水風霜氣夜稜稜 回看深浦停舟處 蘆荻花中一點燈

把君詩卷燈前讀 詩盡燈殘天未明 眼痛滅燈猶闇坐 逆風吹浪打船聲

廚無煙火室無妻 籬落蕭條屋舍低 每日將何療飢渴 井華雲粉一刀圭

去國辭家謫異方 中心自怪少憂傷 爲尋莊子知歸處 認得無何是本鄉

壯日苦曾驚歲月 長年都不惜光陰 爲學空門平等法 先齊老少死生心

半故青衫半白頭 雪風吹面上江樓 禪功自見無人覺 合是愁時亦不愁

若不坐禪銷妄想 即須行醉放狂歌 不然秋月春風夜 爭那閑思往事何

花臉雲鬟坐玉樓 十三弦裏一時愁 憑君向道休彈去 白盡江州司馬頭

江迴望見雙華表 知是潯陽西郭門 猶去孤舟三四里 水煙沙雨欲黃昏

木落天晴山翠開 愛山騎馬入山來 心知不及柴桑令 一宿西林便却回

山吐晴嵐水放光 辛夷花白柳梢黃 但知莫作江西意 風景何曾異帝鄉

草煙低重水花明 從道風光似帝京 其奈山猨江上叫 故鄉無此斷腸聲

漠漠紛紛不奈何 狂風急雨兩相和 晚來悵望君知否 枝上稀疎地上多

亦知官舍非吾宅 且斸山櫻滿院栽 上佐近來多五考 少應四度見花開

一叢暗澹將何比 淺碧籠帬襯紫巾 除却微之見應愛 人間少有別花人

聞道移居村塢間 竹林多處獨開關 故來不是求他事 暫借南亭一望山

一眼湯泉流向東 浸泥澆草煖無功 驪山溫水因何事 流入金鋪玉甃中

西江風候接南威 暑氣常多秋氣微 猶道江州最涼冷 至今九月著生衣

葉展影飜當砌月 花開香散入簾風 不如種在天池上 猶勝生於野水中

天台嶺上凌霜樹 司馬廳前委地叢 一種不生明月裏 山中猶校勝塵中

平生相見即眉開 靜念無如李與崔 各是天涯爲刺史 緣何不覓九江來

倚石攀籮歇病身 青笻竹仗白紗巾 他時畫出廬山障 便是香爐峰上人

三日歡遊辭曲水 二年愁臥在長沙 每登高處長相憶 何況茲樓屬庾家

人間四月芳菲盡 山寺桃花始盛開 長恨春歸無覓處 不知轉入此中來

箬峴亭東有小池 早荷新荇綠參差 中宵把火行人發 驚起雙栖白鷺鷥

建昌江水縣門前 立馬教人喚渡船 忽似往年歸蔡渡 草風沙雨渭河邊

傷心一尉便終身 叔母年高新婦貧 一片綠衫消不得 腰金拖紫是何人

昔爲東掖垣中客 今作西方社內人 手把楊枝臨水坐 閑思往事似前身

垂鞭相送醉醺醺 遙見廬山指似君 想君初覺從軍樂 未愛香爐峰上雲

東林寺裏西廊下 石片鐫題數首詩 言句怪來還校別 看名知是老湯師

聲似胡兒彈舌語 愁如塞月恨邊雲 閑人暫聽猶眉斂 可使和蕃公主聞

自從苦學空門法 銷盡平生種種心 唯有詩魔降未得 每逢風月一閑吟

小樹山榴近砌栽 半含紅萼帶花來 爭知司馬夫人妬 移到庭前便不開

藤花浪拂紫茸條 菰葉風飜綠剪刀 閑弄水芳生楚思 時時合眼詠離騷

晨起臨風一惆悵 通川湓水斷相聞 不知憶我因何事 昨夜三迴夢見君

泉落青山出白雲 縈村繞郭幾家分 自從引作池中水 深淺方圓一任君

龍門點額意何如 紅尾青鬐却返初 見說在天行雨苦 爲龍未必勝爲魚

憐渠已解詠詩章 搖膝支頤學二郎 莫學二郎吟太苦 纔年四十鬢如霜

未濟卦中休卜命 參同契裏莫勞心 無如飲此銷愁物 一餉愁消直萬金

碧荑紅縷今何在 風雨飄將去不回 惆悵去年牆下地 今春唯有薺花開

病不出門無限時 今朝強出與誰期 經年不上江樓醉 勞動春風颺酒旗

三千里外臥江州 十五年前哭老劉 昨夜夢中彰敬寺 死生魂魄暫同遊

本結菩提香火社 爲嫌煩惱電泡身 不須惆悵從師去 先請西方作主人

紅旗破賊非吾事 黃紙除書無我名 唯共嵩陽劉處士 圍棊賭酒到天明

老辭遊冶尋花伴 病別荒狂舊酒徒 更恐五年三歲後 些些譚笑亦應無

相憶采君詩作障 自書自勘不辭勞 障成定被人爭寫 從此南中紙價高

君寫我詩盈寺壁 我題君句滿屏風 與君相遇知何處 兩葉浮萍大海中

顧我長年頭似雪 饒君壯歲氣如雲 朱顏今日雖欺我 白髮他時不放君

憂人何處可消憂 碧甕紅欄湓水頭 從此潯陽風月夜 崔公樓替庾公樓

五年不入慈恩寺 今日尋師始一來 欲知火宅焚燒苦 方寸如今化作灰

空王百法學未得 姹女丹砂燒即飛 事事無成身老也 醉鄉不去欲何歸

兩鬢千莖新似雪 十分一醆欲如泥 酒狂又引詩魔發 日午悲吟到日西

潯陽少有風情客 招宿湖亭盡却回 水檻虛涼風月好 夜深誰共阿憐來

江柳影寒新雨地 塞鴻聲急欲霜天 愁君獨向沙頭宿 水遶蘆花月滿船

身名身事兩蹉跎 試就先生問若何 從此神仙學得否 白鬚雖有未爲多

欲上瀛州臨別時 贈君十首步虛詞 天仙若愛應相問 可道江州司馬詩

花紙瑤緘松墨字 把將天上共誰開 試呈王母如堪唱 發遣雙成更取來

身得貳師餘氣概 家藏都尉舊詩章 江南別有樓船將 燕頷虬鬚不姓楊

良時光景長虛擲 壯歲風情已闇銷 忽憶同爲校書日 每年同醉是今朝

靖安院裏辛夷下 醉笑狂吟氣最麤 莫問別來多少苦 低頭看取白髭鬚

銀章暫假爲專城 賀客來多嬾起迎 似挂緋衫衣架上 朽株枯竹有何榮

正聽山鳥向陽眠 黃紙除書落枕前 爲感君恩須暫起 爐峰不擬住多年

久眠褐被爲居士 忽挂緋袍作使君 身出草堂心不出 廬山未要勒移文

三間茅舍向山開 一帶山泉遶舍迴 山色泉聲莫惆悵 三年官滿却歸來

翠幕紅筵高在雲 歌鐘一曲萬家聞 路人指點滕王閣 看送忠州白使君

好去民曹李判官 少貪公事且謀歡 男兒未死爭能料 莫作忠州刺史看

巫女廟花紅似粉 昭君村柳翠於眉 誠知老去風情少 見此爭無一句詩

八十秦翁老不歸 南賓太守乞寒衣 再三憐汝非他意 天寶遺民見漸稀

如折芙蓉栽旱地 似拋芍藥挂高枝 雲埋水隔無人識 唯有南賓太守知

紅似燕支膩如粉 傷心好物不須臾 山中風起無時節 明日重來得在無

已愁花落荒巖底 復恨根生亂石間 幾度欲移移不得 天教拋擲在深山

巴童巫女竹枝歌 懊惱何人怨咽多 暫聽遣君猶悵望 長聞教我復如何

胡麻餅樣學京都 麪脆油香新出爐 寄與飢饞楊大使 嘗看得似輔興無

花房膩似紅蓮朵 豔色鮮如紫牡丹 唯有詩人能解愛 丹青寫出與君看

蕃草席鋪楓葉岸 竹枝歌送菊花杯 明年尚作南賓守 或可重陽更一來

競渡相傳爲汨羅 不能止遏意無他 自經放逐來顦顇 能校靈均死幾多

聞君澤畔傷春草 憶在天門街裏時 漠漠淒淒愁滿眼 就中惆悵是江蘺

東都綠李萬州栽 君手封題我手開 把得欲嘗先悵望 與渠同別故鄉來

秋蕣晚英無豔色 何因栽種在人家 使君自別羅敷面 爭解回頭愛白花

反照前山雲樹明 從君苦道似華清 試聽腸斷巴猨呌 早晚驪山有此聲

紅顆珍珠誠可愛 白鬚太守亦何癡 十年結子知誰在 自向庭中種荔枝

天涯深峽無人地 歲暮窮陰欲夜天 不向東樓時一醉 如何擬過二三年

莫辭數數醉東樓 除醉無因破得愁 唯有綠樽紅燭下 暫時不似在忠州

自知清冷似冬凌 每被人呼作律僧 今夜酒醺羅綺暖 被君融盡玉壺冰

瞿唐峽口水煙低 白帝城頭月向西 唱到竹枝聲咽處 寒猨闇鳥一時啼

竹枝苦怨怨何人 夜靜山空歇又聞 蠻兒巴女齊聲唱 愁殺江樓病使君

巴東船舫上巴西 波面風生雨脚齊 水蓼冷花紅簇簇 江蘺濕葉碧淒淒

江畔誰人唱竹枝 前聲斷咽後聲遲 怪來調苦緣詞苦 多是通州司馬詩

江上新樓名四望 東西南北水茫茫 無由得與君攜手 同凭欄干一望鄉

忠萬樓中南北望 南州煙水北州雲 兩州何事偏相憶 各是籠禽作使君

身入青雲無見日 手栽紅樹又逢春 唯留花向樓前著 故故拋愁與後人

明月峽邊逢制使 黃茅岸上是忠州 到城莫說忠州惡 無益虛教楊八愁

碧油幢下捧新詩 榮賤雖殊共一悲 涕淚滿襟君莫怪 甘泉侍從最多時

三杯嵬峩忘機客 百衲頭陀任運僧 又有放慵巴郡守 不營一事共騰騰

同事空王歲月深 相思遠寄定中吟 遙知清淨中和化 祗用金剛三昧心

暮春風景初三日 流世光陰半百年 欲作閑遊無好伴 半江惆悵却回船

四十九年身老日 一百五夜月明天 抱膝思量何事在 癡男騃女喚鞦韆

龍昌寺底開山路 巴子臺前種柳林 官職家鄉都忘却 誰人會得使君心

宦情斗擻隨塵去 鄉思銷磨逐日無 唯擬騰騰作閑事 遮渠不道使君愚

荔枝新熟雞冠色 燒酒初開琥珀香 欲摘一枝傾一醆 西樓無客共誰嘗

香毬趂拍回環匼 花醆拋巡取次飛 自入春來未同醉 那能夜去獨先歸

三年留滯在江城 草樹禽魚盡有情 何處殷勤重回首 東坡桃李種新成

花林好住莫顦顇 春至但知依舊春 樓上明年新太守 不妨還是愛花人

穿橋迸竹不依行 恐礙行人被損傷 我去自慙遺愛少 不教君得似甘棠

遙聞旅宿夢兄弟 應爲郵亭名棣華 名作棣華來早晚 自題詩後屬楊家

與君前後多遷謫 五度經過此路隅 笑問中庭老桐樹 這回歸去免來無

禁苑殘鶯三四聲 景遲風慢暮春情 日西無事牆陰下 閑蹋宮花獨自行

青門柳枝軟無力 東風吹作黃金色 街東酒薄醉易醒 滿眼春愁銷不得

行人南北分征路 流水東西接御溝 終日坡前恨離別 謾名長樂是長愁

夜長無睡起階前 寥落星河欲曙天 十五年來明月夜 何曾一夜不孤眠

紅燭清樽久延佇 出門入門天欲曙 星稀月落竟不來 煙柳朧朧鵲飛去

春入長洲草又生 鷓鴣飛起少人行 年深不辨娃宮處 夜夜蘇臺空月明

曾栽楊柳江南岸 一別江南兩度春 遙憶青青江岸上 不知攀折是何人

悠悠一別已三年 相望相思明月天 腸斷青天望明月 別來三十六回圓

深淺簷花千萬枝 碧紗窗外囀黃鸝 殘妝含淚下簾坐 盡日傷春春不知

淚濕羅巾夢不成 夜深前殿按歌聲 紅顏未老恩先斷 斜倚薰籠坐到明

金馬東門隻日開 漢庭待詔重仙才 第三松樹非華表 那得遼東鶴下來

再遊巫峽知何日 總是秦人說向誰 長憶小樓風月夜 紅欄干上兩三枝

朝客朝回回望好 盡紆朱紫佩金銀 此時獨與君爲伴 馬上青袍唯兩人

鳳閣舍人京亞尹 白頭俱未著緋衫 南宫起請無消息 朝散何時得入銜

酒後高歌且放狂 門前閑事莫思量 猶嫌小戶長先醒 不得多時住醉鄉

絲綸閣下文書靜 鐘鼓樓中刻漏長 獨坐黃昏誰是伴 紫薇花對紫微郎

雨露由來一點恩 爭能徧布及千門 三千宮女胭脂面 幾箇春來無淚痕

乍來天上宜清淨 不用回頭望故山 縱有舊遊君莫憶 塵心起即墮人間

獨行獨語曲江頭 回馬遲遲上樂遊 蕭颯涼風與衰鬢 誰教計會一時秋

紫袖紅弦明月中 自彈自感闇低容 弦凝指咽聲停處 別有深情一萬重

遠壁秋聲蟲絡絲 入簷新影月低眉 牀帷半故簾旌斷 仍是初寒欲夜時

自問有何惆悵事 寺門臨入却遲迴 李家哭泣元家病 柿葉紅時獨自來

黑花滿眼絲滿頭 早衰因病病因愁 宦途氣味已諳盡 五十不休何日休

渠水暗流春凍解 風吹日炙不成凝 鳳池冷暖君諳在 二月因何更有冰

紫微閤底送君回 第二廳簾下不開 莫戀漢南風景好 峴山花盡早歸來

小園新種紅櫻樹 閑遶花行便當遊 何必更隨鞍馬隊 衝泥蹋雨曲江頭

曉來紅萼凋零盡 但見空枝四五株 前日狂風昨夜雨 殘芳更合得存無

李君歿後共誰遊 柳岸荷亭兩度秋 獨繞曲江行一匝 依前還立水邊愁

青青一樹傷心色 曾入幾人離恨中 爲近都門多送別 長條折盡減春風

白頭垂淚話梨園 五十年前雨露恩 莫問華清今日事 滿山紅葉鏁宮門

一道殘陽鋪水中 半江瑟瑟半江紅 可憐九月初三夜 露似真珠月似弓

春風搖蕩自東來 折盡櫻桃綻盡梅 惟餘思婦愁眉結 無限春風吹不開

寒月沈沈洞房靜 真珠簾外梧桐影 秋霜欲下手先知 燈底裁縫剪刀冷

雲露青天月漏光 中庭立久却歸房 水窗席冷未能臥 挑盡殘燈秋夜長

菱葉縈波荷颭風 荷花深處小船通 逢郎欲語低頭笑 碧玉搔頭落水中

娉婷十五勝天仙 白日姮娥旱地蓮 何處閑教鸚鵡語 碧紗窗下繡牀前

斜凭繡牀愁不動 紅綃帶緩綠鬟低 遼陽春盡無消息 夜合花前日又西

江州去日聽箏夜 白髮新生不願聞 如今格是頭成雪 彈到天明亦任君

弦清撥剌語錚錚 背却殘燈就月明 賴是心無惆悵事 不然爭奈子弦聲

秋水蓮冠春草帬 依稀風調似文君 煩君玉指分明語 知是琴心佯不聞

玉軫朱弦瑟瑟徽 吳娃徵調奏湘妃 分明曲裏愁雲雨 似道蕭蕭郎不歸

往恨今愁應不殊 題詩梁下又踟躕 羨君猶夢見兄弟 我到天明睡亦無

劫風火起燒荒宅 苦海波生蕩破船 力小無因救焚溺 清涼山下且安禪

日下風高野路涼 緩驅疲馬闇思鄉 渭村秋物應如此 棗赤梨紅稻穗黃

虛白堂前衙退後 更無一事到中心 移牀就日簷間臥 臥詠閑詩側枕琴

紫粉筆含尖火燄 紅胭脂染小蓮花 芳情鄉思知多少 惱得山僧悔出家

謝安山下空攜妓 柳惲洲邊只賦詩 爭及湖亭今日會 嘲花詠水贈蛾眉

大見騰騰詩酒客 不憂生計似君稀 到舍將何作寒食 滿船唯載樹陰歸

闇誦黃庭經在口 閑攜青竹杖隨身 晚花新筍堪爲伴 獨入林行不要人

紫房日照胭脂拆 素豔風吹膩粉開 怪得獨饒脂粉態 木蘭曾作女郎來

重重照影看容鬢 不見朱顏見白絲 失却少年無處覓 泥他湖水欲何爲

南館西軒兩樹櫻 春條長足夏陰成 素華朱實今雖盡 碧葉風來別有情

晚涼思飲兩三杯 召得江頭酒客來 莫怕秋無伴醉物 水蓮花盡木蓮開

秋愛冷吟春愛醉 詩家眷屬酒家仙 若教早被浮名繫 可得閑遊三十年

亂蓬爲鬢布爲巾 曉蹋寒山自負薪 一種錢唐江畔女 著紅騎馬是何人

雲水埋藏恩德洞 簪裾束縛使君身 暫來不宿歸州去 應被山呼作俗人

頭陀獨宿寺西峰 百尺禪菴半夜鐘 煙月蒼蒼風瑟瑟 更無雜樹對山松

形羸自覺朝飡減 睡少偏知夜漏長 實事漸消虛事在 銀魚金帶遶腰光

二毛曉落梳頭嬾 兩眼春昏點藥頻 唯有閑行猶得在 心情未到不如人

小書樓下千竿竹 深火爐前一醆燈 此處與誰相伴宿 燒丹道士坐禪僧

莫言魯國書生懦 莫把杭州刺史欺 醉客請君開眼望 綠楊風下有紅旗

何年植向仙壇上 早晚移栽到梵家 雖在人間人不識 與君名作紫陽花

古人唱歌兼唱情 今人唱歌唯唱聲 欲說向君君不會 試將此語問楊瓊

淡紅花帔淺檀蛾 睡臉初開似剪波 坐對珠籠閑理曲 琵琶鸚鵡語相和

燭下尊前一分手 舟中岸上兩迴頭 歸來虛白堂中夢 合眼先應到越州

煙波盡處一點白 應是西陵古驛臺 知在臺邊望不見 暮潮空送渡船迴

宴遊寢食漸無味 桮酒管弦徒繞身 賓客歡娛僮僕飽 始知官職爲它人

三月盡是頭白日 與春老別更依依 憑鶯爲向楊花道 絆惹春風莫放歸

席上爭飛使君酒 歌中多唱舍人詩 不知明日休官後 逐我東山去是誰

早潮纔落晚潮來 一月周流六十回 不獨光陰朝復暮 杭州老去被潮催

已留舊政布中和 又付新詞與豔歌 但是人家有遺愛 就中蘇小感恩多

正抽碧線繡紅羅 忽聽黃鶯歛翠蛾 秋思冬愁春悵望 大都不稱意時多

憑仗江波寄一辭 不須惆悵報微之 猶勝往歲峽中別 灩澦堆邊招手時

主人頭白官仍冷 去後憐君是底人 試謁會稽元相去 不妨相見却殷勤

莫惜新衣舞柘枝 也從塵汚汗霑垂 料君即却歸朝去 不見銀泥衫故時

憶君我正泊行舟 望我君應上郡樓 萬里月明同此夜 黃河東面海西頭

自別錢塘山水後 不多飲酒嬾吟詩 欲將此意憑迴櫂 報與西湖風月知

辭章諷詠成千首 心行歸依向一乘 坐倚繩牀閑自念 前生應是一詩僧

閑官臥疾絕經過 居處蕭條近洛河 水北水南秋月夜 管弦聲少杵聲多

君以曠懷宜靜境 我因蹇步稱閑官 閉門足病非高士 勞作雲心鶴眼看

天氣妍和水色鮮 閑吟獨步小橋邊 池塘草綠無佳句 虛臥春窗夢阿憐

非琴非瑟亦非箏 撥柱推弦調未成 欲散白頭千萬恨 只消紅袖兩三聲

欲隨年少強遊春 自覺風光不屬身 歌舞屏風花障上 幾時曾畫白頭人

晚來籃轝雪中回 喜遇君家門正開 唯要主人青眼待 琴詩談笑自將來

洞房門上挂桑弧 香水盆中浴鳳雛 還似初生三日魄 嫦娥滿月即成珠

愛惜肯將同寶玉 喜歡應勝得王侯 弄璋詩句多才思 愁殺無兒老鄧攸

洛陽陌上少交親 履道城邊欲暮春 崔在吳興元在越 出門騎馬覓何人

君顏貴茂不清羸 君句雄華不苦悲 何事遣君還似我 髭鬚早白亦無兒

子墮本從天竺寺 根盤今在闔閭城 當時應逐南風落 落向人間取次生

霜雪壓多雖不死 荆榛長疾欲相埋 長憂落在樵人手 賣作蘇州一束柴

池邊新種七株梅 欲到花時點檢來 莫怕長洲桃李妬 今年好爲使君開

聞道毗陵詩酒興 近來積漸學姑蘇 罨頭新令從偷去 刮骨清吟得似無

越調管吹留客曲 吳吟詩送暖寒杯 娃宮無限風流事 好遣孫心暫學來

好風朧月清明夜 碧砌紅軒刺史家 獨繞迴廊行復歇 遙聽弦管暗看花

一春惆悵殘三日 醉問周郎憶得無 柳絮送人鶯勸酒 去年今日別東都

腰痛拜迎人客倦 眼昏勾押簿書難 辭官歸去緣衰病 莫作陶潛范蠡看

洛下田園久拋擲 吳中歌酒莫留連 嵩陽雲樹伊川月 已校歸遲四五年

已知臘子能裁服 復報龜兒解詠燈 巧婦才人常薄命 莫教男女苦多能

寫了吟看滿卷愁 淺紅牋紙小銀鉤 未容寄與微之去 已被人傳到越州

塵纓忽解誠堪喜 世網重來未可知 莫忘全吳館中夢 嶺南泥雨步行時

半月悠悠在廣陵 何樓何塔不同登 共憐筋力猶堪在 上到棲靈第九層

揚州驛裏夢蘇州 夢到花橋水閣頭 覺後不知馮侍御 此中昨夜共誰遊

姓白使君無麗句 名休座主有新文 禪心不合生分別 莫愛餘霞嫌碧雲

曾家機上聞投杼 尹氏園中見掇蜂 但以恩情生隙罅 何人不解作江充

闇生魑魅蠹生蟲 何異讒生疑阻中 但使武皇心似燭 江充不敢作江充

山陽太守政嚴明 吏靜人安無犬驚 不知靈藥根成狗 怪得時聞吠夜聲

槐花雨潤新秋地 桐葉風翻欲夜天 盡日後廳無一事 白頭老監枕書眠

百千家似圍棊局 十二街如種菜畦 遙認微微入朝火 一條星宿五門西

臨高始見人寰小 對遠方知色界空 回首却歸朝市去 一稊米落太倉中

兀兀出門何處去 新昌街晚樹陰斜 馬蹄知意緣行熟 不向楊家即庾家

早風吹土滿長衢 驛騎星軺盡疾驅 共笑籃舁亦稱使 日馳一驛向東都

吳中白藕洛中栽 莫戀江南花嬾開 萬里攜歸爾知否 紅蕉朱槿不將來

不獨君嗟我亦嗟 西風北雪殺南花 不知月夜魂歸處 鸚鵡洲頭第幾家

兔園春雪梁王會 想對金罍詠玉塵 今日相如身在此 不知客右坐何人

辭鄉遠隔華亭水 逐我來棲緱嶺雲 慚媿稻粱長不飽 未曾回眼向雞羣

荒草院中池水畔 銜恩不去又經春 見君驚喜雙回顧 應爲吟聲似主人

使君何在在江東 池柳初黃杏欲紅 有興即來閑便宿 不知誰是主人翁

龍門澗下濯塵纓 擬作閑人過此生 筋力不將諸處用 登山臨水詠詩行

晚起春寒慵裹頭 客來池上偶同遊 東臺御史多提舉 莫按金章繫布裘

高情雅韻三峯守 主領清光管白雲 自笑亦曾爲刺史 蘇州肥膩不如君

金馬門前回劒珮 鐵牛城下擁旌旗 他時萬一爲交代 留取甘棠三兩枝

幸與松筠相近栽 不隨桃李一時開 杏園豈敢妨君去 未有花時且看來

金英翠萼帶春寒 黃色花中有幾般 憑君與向遊人道 莫作蔓菁花眼看

把酒承花花落頻 花香酒味相和春 莫言不是江南會 虛白亭中舊主人

曲江西岸又春風 萬樹花前一老翁 遇酒逢花還且醉 若論惆悵事何窮

怪君把酒偏惆悵 曾是貞元花下人 自別花來多少事 東風二十四回春

老去將何散老愁 新教小玉唱伊州 亦應不得多年聽 未教成時已白頭

嬴女偷乘鳳去時 洞中潛歇弄瓊枝 不緣啼鳥春饒舌 青瑣仙郎可得知

西來爲看秦山雪 東去緣尋洛苑春 來去騰騰兩京路 閑行除我更無人

每逢人靜慵多歇 不計程行困即眠 上得籃轝未能去 春風敷水店門前

銀花鑿落從君勸 金屑琵琶爲我彈 不獨送春兼送老 更嘗一着更聽看

低花樹暎小妝樓 春入眉心兩點愁 斜倚欄干背鸚鵡 思量何事不回頭

香醅淺酌浮如蟻 雪鬢新梳薄似蟬 爲報洛城花酒道 莫辭送老二三年

小亭門向月斜開 滿地涼風滿地苔 此院好彈秋思處 終須一夜抱琴來

尚書清白臨南海 雖飲貪泉心不回 唯向詩中得珠玉 時時寄到帝鄉來

高臥深居不見人 功名斗藪似灰塵 唯留一部清商樂 月下風前伴老身

蟲聲冬思苦於秋 不解愁人聞亦愁 我是老翁聽不畏 少年莫聽白君頭

戛玉敲冰聲未停 嫌雲不遏入青冥 爭得黃金滿衫袖 一時拋與斷年聽

撥撥弦弦意不同 胡啼番語兩玲瓏 誰能截得曹剛手 插向重蓮衣袖中

巧拙賢愚相是非 何如一醉盡忘機 君知天地中寬窄 鵰鶚鸞皇各自飛

蝸牛角上爭何事 石火光中寄此身 隨富隨貧且歡樂 不開口笑是癡人

丹砂見火去無迹 白髮泥人來不休 賴有酒仙相暖熱 松喬醉即到前頭

百歲無多時壯健 一春能幾日晴明 相逢且莫推辭醉 聽唱陽關第四聲

昨日低眉問疾來 今朝收淚弔人回 眼前流例君看取 且遣琵琶送一桮

欲悟色空爲佛事 故栽芳樹在僧家 細看便是華嚴偈 方便風開智慧花

簷前新葉覆殘花 席上餘桮對早茶 好是老身銷日處 誰能騎馬傍人家

晝聽笙歌夜醉眠 若非月下即花前 如今老病須知分 不負春來二十年

遊山弄水攜詩卷 看月尋花把酒桮 六事盡思君作伴 幾時歸到洛陽來

耳根得聽琴初暢 心地忘機酒半酣 若使啓期兼解醉 應言四樂不言三

琴中古曲是幽蘭 爲我慇懃更弄看 欲得身心俱靜好 自彈不及聽人彈

銘旌官重威儀盛 騎吹聲繁鹵簿長 後魏帝孫唐宰相 六年七月葬咸陽

墓門已閉笳簫去 唯有夫人哭不休 蒼蒼露草咸陽壠 此是千秋第一秋

送葬萬人皆慘澹 反虞駟馬亦悲鳴 琴書劒珮誰收拾 三歲遺孤新學行

病上籃輿相送來 衰容秋思兩悠哉 涼風褭褭吹槐子 却請行人勸一桮

寒宵勸酒君須飲 君是孤眠七十身 莫道非人身不煖 十分一醆煖於人

氈帳胡琴出塞曲 蘭塘越櫂弄潮聲 何言此處同風月 薊北江南萬里情

臥在漳濱滿十旬 起爲商皓伴三人 從今且莫嫌身病 不病何由索得身

笙歌惆悵欲爲別 風景闌珊初過春 爭得遣君詩不苦 黃河岸上白頭人

乍到頻勞問所須 所須非玉亦非珠 愛君水閣宜閑詠 每有詩成許去無

牆西明月水東亭 一曲霓裳按小伶 不敢邀君無別意 弦生管澀未堪聽

白藕新花照水開 紅窗小舫信風迴 誰教一片江南興 逐我慇懃萬里來

勞將白叟比黃公 今古由來事不同 我有商山君未見 清泉白石在胸中

但喜暑隨三伏去 不知秋送二毛來 更無別計相寬慰 故遣陽關勸一桮

下馬閑行伊水頭 涼風清景勝春遊 何事古今詩句裏 不多說著洛陽秋

右翅低垂左脛傷 可憐風貌甚昂藏 亦知白日青天好 未要高飛且養瘡

風飄雨灑簾帷故 竹暎松遮燈火深 宿客不來嫌冷落 一尊酒對一張琴

問君移竹意如何 慎勿排行但間窠 多種少栽皆有意 大都少校不如多

滿園花菊鬱金黃 中有孤叢色似霜 還似今朝歌酒席 白頭翁入少年場

貧無好物堪爲信 雙榼雖輕意不輕 願奉謝公池上酌 丹心綠酒一時傾

慣和麴糵堪盛否 重用鹽梅試洗看 小器不知容幾許 襄陽米賤酒升寬

細水涓涓似淚流 日西惆悵小橋頭 衰楊葉盡空枝在 猶被霜風吹不休

八月涼風吹白幕 寢門廊下哭微之 妻孥朋友來相弔 唯道皇天無所知

文章卓犖生無敵 風骨英靈歿有神 哭送咸陽北原上 可能隨例作灰塵

劉郎劉郎莫先起 蘇臺蘇臺隔雲水 酒醆來從一百分 馬頭去便三千里

不愁陌上春光盡 亦任庭前日影斜 面黑眼昏頭雪白 老應無可更增加

火急歡娛慎勿遲 眼看老病悔難追 尊前花下歌筵裏 會有求來不得時

晚從履道來歸府 街路雖長尹不嫌 馬上涼於牀上坐 綠槐風透紫蕉衫

夜上九潭誰是伴 雲隨飛蓋月隨桮 明年尚作三川守 此地兼將歌舞來

白石清泉拋濟口 碧幢紅斾照河陽 邨人都不知時事 猶自呼爲處士莊

心如定水隨形應 口似懸河逐病治 曾向衆中先禮拜 西方去日莫相遺

自出家來長自在 緣身一衲一繩牀 令人見即心無事 每一相逢是道場

榮華恩愛棄成唾 戒定真如和作香 今古雖殊同一法 瞿曇拋却轉輪王

梓潼眷屬何年別 長壽壇場近日開 應是蜀人皆度了 法輪移向洛中來

信意閑彈秋思時 調清聲直韻疎遲 近來漸喜無人聽 琴格高低心自知

春風先發苑中梅 櫻杏桃梨次第開 薺花榆莢深邨裏 亦道春風爲我來

洛陽陌上春長在 惜別今來二十年 唯覓少年心不得 其餘萬事盡依然

早起或因攜酒出 晚歸多是看花迴 若拋風景長閑坐 自問東京作底來

花寒嬾發鳥慵啼 信馬閑行到日西 何處未春先有思 柳條無力魏王堤

少年信美何曾久 春日雖遲不再中 歡笑勝愁歌勝哭 請君莫道等頭空

豈是交親向我疎 老慵自愛閉門居 近來漸喜知聞斷 免惱嵇康索報書

今夜調琴忽有情 欲彈惆悵憶崔卿 何人解愛中徽上 秋思頭邊八九聲

子晉廟前山月明 人聞往往夜吹笙 鸞吟鳳唱聽無拍 多似霓裳散序聲

籃轝不乘乘晚涼 相尋不遇亦無妨 輕衣穩馬槐陰下 自要閑行一兩坊

潭邊霽後多清景 橋下涼來足好風 秋鶴一雙船一隻 夜深相伴月明中

多見朱門富貴人 林園未畢即無身 我今幸作西亭主 已見池塘五度春

繞池閑步看魚游 正值兒童弄釣舟 一種愛魚心各異 我來施食爾垂鉤

小桃閑上小蓮船 半採紅蓮半白蓮 不似江南惡風浪 芙蓉池在臥牀前

菱池如鏡淨無波 白點花稀青角多 時唱一聲新水調 謾人道是採菱歌

早世身如風裏燭 暮年髮似鏡中絲 誰人斷得人間事 少夭堪傷老又悲

洗浪清風透水霜 水邊閑坐一繩牀 眼塵心垢見皆盡 不是秋池是道場

不思北省煙霄地 不憶南宮風月天 唯憶靜恭楊閣老 小園新雪煖爐前

不思朱雀街東鼓 不憶青龍寺後鐘 唯憶夜深新雪後 新昌臺上七株松

三鄉過日君年幾 今日君年五十餘 不獨年催身亦變 校書郎變作尚書

別時十七今頭白 惱亂君心三十年 垂老休吟花月句 恐君更結後身緣

莫驚寵辱虛憂喜 莫計恩讐浪苦辛 黃帝孔丘無處問 安知不是夢中身

鹿疑鄭相終難辨 蝶化莊生詎可知 假使如今不是夢 能長於夢幾多時

病眼少眠非守歲 老心多感又臨春 火銷燈盡天明後 便是平頭六十人

柳無氣力枝先動 池有波紋冰盡開 今日不知誰計會 春風春水一時來

自慚到府來周歲 惠愛威稜一事無 唯是改張官酒法 漸從濁水作醍醐

日午微風且暮寒 春風冷峭雪乾殘 碧氈帳下紅爐畔 試爲來嘗一醆看

甘露太甜非正味 醴泉雖潔不芳馨 桮中此物何人別 柔旨之中有典刑

憶昔羈貧應舉年 脫衣典酒曲江邊 十千一斗猶賒飲 何況官供不著錢

燭淚夜黏桃葉袖 酒痕春汚石榴裙 莫辭辛苦供歡宴 老後思量悔煞君

莫嫌地窄林亭小 莫厭貧家活計微 大有高門鏁寬宅 主人到老不曾歸

東里素帷猶未徹 南鄰丹旐又新懸 衡門蝸舍自慙媿 收得身來已五年

世事平分衆所知 何嘗苦樂不相隨 唯餘耽酒狂歌客 只有樂時無苦時

黃醅綠醑迎冬熟 絳帳紅爐逐夜開 誰道洛中多逸客 不將書喚不曾來

欲去公門返野扉 預思泉竹已依依 更憐家醞迎春熟 一甕醍醐待我歸

官初罷後歸來夜 天欲明前睡覺時 起坐思量更無事 身心安樂復誰知

夜深吟罷一長吁 老淚燈前濕白鬚 二十年前舊詩卷 十人酬和九人無

昨夜涼風又颯然 螢飄葉墜臥牀前 逢秋莫歎須知分 已過潘安三十年

稱意新官又少年 秋涼身健好朝天 青雲上了無多路 却要徐驅穩著鞭

新詩絕筆聲名歇 舊卷生塵篋笥深 時向歌中聞一句 未容傾耳已傷心

白露凋花花不殘 涼風吹葉葉初乾 無人解愛蕭條境 更繞衰藂一匝看

文昌列宿徵還日 洛浦行雲放散時 鵷鷺上天花逐水 無因再會白家池

依仁臺廢悲風晚 履信池荒宿草春 自問老身騎馬出 洛陽城裏覓何人

樓上金風聲漸緊 月中銀字韻初調 促張弦柱吹高管 一曲涼州入泬寥

空山寂靜老夫閑 伴鳥隨雲往復還 家醞滿瓶書滿架 半移生計入香山

愛風巖上攀松蓋 戀月潭邊坐石稜 且共雲泉結緣境 他生當作此山僧

病來道士教調氣 老去山僧勸坐禪 孤負春風楊柳曲 去年斷酒到今年

滿池春水何人愛 唯我迴看指似君 直似挼藍新汁色 與君南宅染羅裙

膩如玉指塗朱粉 光似金刀剪紫霞 從此時時春夢裏 應添一樹女郎花

六么水調家家唱 白雪梅花處處吹 古歌舊曲君休聽 聽取新翻楊柳枝

陶令門前四五樹 亞夫營裏百千條 何似東都正二月 黃金枝映洛陽橋

依依褭褭復青青 句引春風無限情 白雪花繁空撲地 綠絲條弱不勝鶯

紅板江橋青酒旗 館娃宮暖日斜時 可憐雨歇東風定 萬樹千條各自垂

蘇州楊柳任君誇 更有錢唐勝館娃 若解多情尋小小 綠楊深處是蘇家

蘇家小女舊知名 楊柳風前別有情 剝條盤作銀環樣 卷葉吹爲玉笛聲

葉含濃露如啼眼 枝褭輕風似舞腰 小樹不禁攀折苦 乞君留取兩三條

人言柳葉似愁眉 更有愁腸似柳絲 柳絲挽斷腸牽斷 彼此應無續得期

言者不如知者默 此語吾聞於老君 若道老君是知者 緣何自著五千文

莊生齊物同歸一 我道同中有不同 遂性逍遙雖一致 鶯凰終挍勝蛇蟲

烏鳶爭食雀爭窠 獨立池邊風雪多 盡日蹋冰翹一足 不鳴不動意如何

鷹爪攫雞雞肋折 鶻拳蹴雁雁頭垂 何如歛翅水邊立 飛上雲松棲穩枝

有花有酒有笙歌 其奈難逢親故何 近海饒風春足雨 白鬚太守悶時多

平陽音樂隨都尉 留滯三年在浙東 吳越聲邪無法用 莫教偷入管弦中

何郎小妓歌喉好 嚴老呼爲一串珠 海味腥鹹損聲氣 聽看猶得斷腸無

戚里誇爲賢駙馬 儒家認作好詩人 魯侯不得辜風景 沂水年年有暮春

少年怪我問如何 何事朝朝醉復歌 號作樂天應不錯 憂愁時少樂時多

千首詩堆青玉案 十分酒寫白金盂 迴頭却問諸年少 作箇狂夫得了無

南院今秋遊宴少 西坊近日往來頻 假如宰相池亭好 作客何如作主人

豈獨西坊來往頻 偷閑處處作遊人 衡門雖是棲遲地 不可終朝鏁老身

集賢池館從他盛 履道林亭勿自輕 往往歸來嫌窄小 年年爲主莫無情

小水低亭自可親 大池高館不關身 林園莫妬裴家好 憎故憐新豈是人

天宮閣上醉蕭辰 絲管閑聽酒慢巡 爲向涼風清景道 今朝屬我兩三人

狂歌箕踞酒尊前 眼不看人面向天 洛客最閑唯有我 一年四度到平泉

主人晚入皇城宿 問客裴回何所須 池月幸閑無用處 今宵能借客遊無

忽辭洛下緣何事 擬向江南住幾時 每過渡頭應問法 無妨菩薩是船師

細吟馮翊使君詩 憶作餘杭太守時 君有一般輸我事 柘枝看校十年遲

山路難行日易斜 煙村霜樹欲棲鵶 夜歸不到應閑事 熱飲三杯即是家

草色斑斑春雨晴 利仁坊北面西行 踟躕立馬緣何事 認得張家歌吹聲

洛陽堰上新晴日 長夏門前欲暮春 遇酒即沽逢樹歇 七年此地作閑人

村杏野桃繁似雪 行人不醉爲誰開 賴逢山縣盧明府 引我花前勸一杯

路傍埋骨蒿草合 壁上題詩塵蘚生 馬死七年猶悵望 自知無乃太多情

野店東頭花落處 一條流水號羅敷 芳魂豔骨知何處 春草茫茫墓亦無

隼旟歸洛知何日 鶴駕還嵩莫過春 惆悵香山雲水冷 明朝便是獨遊人

西戶最榮君好去 左馮雖穩我慵來 秋風一筯鱸魚鱠 張翰搖頭喚不迴

重裘暖帽寬氈履 小閣低窗深地爐 身穩心安眠未起 西京朝士得知無

年老官高多別離 轉難相見轉相思 雪銷酒盡梁王起 便是鄒枚分散時

貌隨年老欲何如 興遇春牽尚有餘 遙見人家花便入 不論貴賤與親疎

滄浪峽水子陵灘 路遠江深欲去難 何似家池通小院 臥房階下插魚竿

籬下先生時得醉 甕間吏部暫偷閑 何如家醞雙魚榼 雪夜花時長在前

鴛鴦怕捉竟難親 鸚鵡雖籠不著人 何似家禽雙白鶴 閑行一步亦隨身

樹根雪盡催花發 池岸冰消放草生 唯有鬚霜依舊白 春風於我獨無情

道場齋戒今初畢 酒伴歡娛久不同 不把一杯來勸我 無情亦得似春風

二月二日新雨晴 草芽菜甲一時生 輕衫細馬春年少 十字津頭一字行

綠野堂開占物華 路人指道令公家 令公桃李滿天下 何用堂前更種花

雙鶴分離一何苦 連陰雨夜不堪聞 莫教遷客孀妻聽 嗟歎悲啼䛏殺君

六月灘聲如猛雨 香山樓北暢師房 夜深起凭闌干立 滿耳潺湲滿面涼

紗巾草履竹疎衣 晚下香山蹋翠微 一路涼風十八里 臥乘籃轝睡中歸

上客清談何亹亹 幽人閑思自寥寥 請君休說長安事 膝上風清琴正調

老住香山初到夜 秋逢白月正圓時 從今便是家山月 試問清光知不知

頭痛牙疼三日臥 妻看煎藥婢來扶 今朝似校擡頭語 先問南鄰有酒無

輭綾腰褥薄緜被 涼冷秋天穩暖身 一覺曉眠殊有味 無因寄與早朝人

雪似鵝毛飛散亂 人披鶴氅立裴回 鄒生枚叟非無興 唯待梁王召即來

劉綱與婦共昇仙 弄玉隨夫亦上天 何似沙哥領崔嫂 碧油幢引向東川

金花銀椀饒君用 罨畫羅衣盡嫂裁 覓得黔婁爲妹壻 可能空寄蜀茶來

照梁初日光相似 出水新蓮豔不如 却寄兩條君令取 明年雙引入中書

最憶樓花千萬朵 偏憐堤柳兩三株 擬提社酒攜村妓 擅入朱門莫怪無

可惜亭臺閑度日 欲偷風景暫遊春 只愁花裏鶯饒舌 飛入宮城報主人

陶廬僻陋那堪比 謝墅幽微不足攀 何似嵩峰三十六 長隨申甫作家山

伊水分來不自由 無人解愛爲誰流 家家拋向牆根底 唯我栽蓮越小樓

水色波文何所似 麴塵羅帶一條斜 莫言羅帶春無主 自置樓來屬白家

日灩水光搖素壁 風飄樹影拂朱欄 皆言此處宜弦管 試奏霓裳一曲看

霓裳奏罷唱梁州 紅袖斜翻翠黛愁 應是遙聞勝近聽 行人欲過盡迴頭

獨醉還須得歌舞 自娛何必要親賓 當時一部清商樂 亦不長將樂外人

別時暮雨洛橋岸 到日涼風汾水波 荀令見君應問我 爲言秋草閉門多

狂夫與我兩相忘 故態些些亦不妨 縱酒放歌聊自樂 接輿爭解教人狂

看題錦繡報瓊瓌 俱是人天第一才 好遣文星守躔次 亦須防有客星來

何時得見十三弦 待取無雲有月天 願得金波明似鏡 鏡中照出月中仙

安石風流無奈何 欲將赤驥換青娥 不辭便送東山去 臨老何人與唱歌

正月晴和風氣新 紛紛已有醉遊人 帝城花笑長齋客 三十年來負早春

桂華詞意苦丁寧 唱到常娥醉便醒 此是人間腸斷曲 莫教不得意人聽

年年衰老交遊少 處處蕭條書信稀 唯有巢兄不相忘 春茶未斷寄秋衣

一條邛杖懸龜榼 雙角吳童控馬銜 晚入東城誰識我 短靴低帽白蕉衫

江南故吏別來久 今日池邊識我無 不獨使君頭似雪 華亭鶴死白蓮枯

豈獨愛民兼愛客 不唯能飲又能文 白蘋洲上春傳語 柳使君輸楊使君

管妙弦清歌入雲 老人合眼醉醺醺 誠知不及當年聽 猶覺聞時勝不聞

身著白衣頭似雪 時時醉立小樓中 路人迴顧應相怪 十一年來見此翁

天宮日暖閣門開 獨上迎春飲一杯 無限遊人遙怪我 緣何最老最先來

憶拋印綬辭吳郡 衰病當時已有餘 今日賀君兼自喜 八迴看換舊銅魚

館娃宮深春日長 烏鵲橋高秋夜涼 風月不知人世變 奉君直似奉吳王

茂苑綺羅佳麗地 女湖桃李豔陽時 心奴已死胡容老 後輩風流是阿誰

一牀方丈向陽開 勞動文殊問疾來 欲界凡夫何足道 四禪天始免風災

世間生老病相隨 此事心中久自知 今日行年將七十 猶須慙愧病來遲

方寸成灰鬢作絲 假如強健亦何爲 家無憂累身無事 正是安閑好病時

李君墓上松應拱 元相池頭竹盡枯 多幸樂天今始病 不知合要苦治無

目昏思寢即安眠 足軟妨行便坐禪 身作醫王心是藥 不勞和扁到門前

交親不要苦相憂 亦擬時時強出遊 但有心情何用脚 陸乘肩轝水乘舟

登山臨水分無期 泉石煙霞今屬誰 君到嵩陽吟此句 與教二十六峰知

五年花下醉騎行 臨賣回頭嘶一聲 項籍顧騅猶解歎 樂天別駱豈無情

兩枝楊柳小樓中 嫋嫋多年伴醉翁 明日放歸歸去後 世間應不要春風

歲暮皤然一老夫 十分流輩九分無 莫嫌身病人扶侍 猶勝無身可遣扶

畫梁朽折紅窗破 獨立池邊盡日看 守得蘇州船舫爛 此身爭合不衰殘

閑撥船行尋舊池 幽情往事復誰知 太湖石上鐫三字 十五年前陳結之

香火一爐燈一醆 白頭夜禮佛名經 何年飲著聲聞酒 直到如今醉未醒

杖策人扶廢病身 晴和強起一迎春 他時蹇跛縱行得 笑殺平原樓上人

柳老春深日又斜 任他飛向別人家 誰能更學孩童戲 尋逐春風捉柳花

露白風清庭戶涼 老人先著夾衣裳 舞腰歌袖拋何處 唯對無弦琴一張

經年不到龍門寺 今夜何人知我情 還向暢師房裏宿 新秋月色舊灘聲

飲徒歌伴今何在 雨散雲飛盡不迴 從此香山風月夜 祗應長是一身來

石盆泉畔石樓頭 十二年來晝夜遊 更過今年年七十 假如無病亦宜休

煙滿秋堂月滿庭 香花漠漠磬泠泠 誰能來此尋真諦 白老新開一藏經

津橋殘月曉沈沈 風露淒清禁署深 城柳宮槐謾搖落 悲愁不到貴人心

勞師送我下山行 此別何人識此情 我已七旬師九十 當知後會在他生

嶺上白雲朝未散 田中青麥旱將枯 自生自滅成何事 能逐東風作雨無

漠漠斑斑石上苔 幽芳靜綠絕纖埃 路傍凡草榮遭遇 曾得七香車輾來

香檀文桂苦雕鐫 生理何曾得自全 知我無材老樗否 一枝不損盡天年

海水桑田欲變時 風濤翻覆沸天池 鯨吞蛟鬬波成血 深澗遊魚樂不知

千年鼠化白蝙蝠 黑洞深藏避網羅 遠害全身誠得計 一生幽暗又如何

心問身云何泰然 嚴冬暖被日高眠 放君快活知恩否 不早朝來十一年

心是身王身是宮 君今居在我宮中 是君家舍君須愛 何事論恩自說功

因我疎慵休罷早 遣君安樂歲時多 世間老苦人何限 不放君閑奈我何

忽憶前年初病後 此生甘分不銜杯 誰能料得今春事 又向劉家飲酒來

雞毬餳粥屢開筵 談笑謳吟間管弦 一月三迴寒食會 春光應不負今年

病聞川守賀筵開 起伴尚書飲一杯 任意少年長笑我 老人自覓老人來

春風可惜無多日 家醞唯殘軟半瓶 猶望君歸同一醉 籃舁早晚入槐亭

誰人功畫麒麟閣 何客新投魑魅鄉 兩處榮枯君莫問 殘春更醉兩三場

風吹楊柳出牆枝 憶得同歡共醉時 每到集賢坊地過 不曾一度不低眉

梁王舊館雪濛濛 愁殺鄒枚二老翁 假使明朝深一尺 亦無人到兔園中

煙蘿初合澗新開 閑上西亭日幾迴 老病歸山應未得 且移泉石就身來

往年江外拋桃葉 去歲樓中別柳枝 寂寞春來一杯酒 此情唯有李君知

相府潮陽俱夢中 夢中何者是窮通 他時事過方應悟 不獨榮空辱亦空

爲憐清淺愛潺湲 一日三迴到水邊 若道歸仁灘更好 主人何故別三年

都子新歌有性靈 一聲格轉已堪聽 更聽唱到嫦娥字 猶有樊家舊典刑

管急弦繁拍漸稠 綠腰宛轉曲終頭 誠知樂世聲聲樂 老病人聽未免愁

五言一徧最殷勤 調少情多似有因 不會當時翻曲意 此聲腸斷爲何人

玉管朱弦莫急催 容聽歌送十分杯 長愛夫憐第二句 請君重唱夕陽開

世傳滿子是人名 臨就刑時曲始成 一曲四調歌八疊 從頭便是斷腸聲

綠楊陌上送行人 馬去車迴一望塵 不覺別時紅淚盡 歸來無淚可霑巾

濠梁莊惠謾相爭 未必人情知物情 獺捕魚來魚躍出 此非魚樂是魚驚

水淺魚稀白鷺飢 勞心瞪目待魚時 外容閑暇中心苦 似是而非誰得知

泉石磷磷聲似琴 閑眠靜聽洗塵心 莫輕兩片青苔石 一夜潺湲直萬金

今朝閑坐石亭中 爐火銷殘尊又空 冷落若爲留客住 冰池霜竹雪髯翁

石淺沙平流水寒 水邊斜插一漁竿 江南客見生鄉思 道似嚴陵七里灘

短屏風掩臥牀頭 烏帽青氈白氎裘 卯飲一杯眠一覺 世間何事不悠悠

借君片石意何如 置向庭中慰索居 每就玉山傾一酌 興來如對醉尚書

碧玉班班沙歷歷 清流決決響泠泠 自從造得灘聲後 玉管朱弦可要聽

殷勤傍石遶泉行 不說何人知我情 漸恐耳聾兼眼闇 聽泉看石不分明

三旬齋滿欲銜杯 平旦敲門門未開 除却朗之攜一榼 的應不是別人來

慵中又少經過處 別後都無勸酒人 不挈一壺相就醉 若爲將老度殘春

能入城中乞食否 莫辭塵土汚袈裟 欲知住處東城下 遶竹泉聲是白家

一聲警露君能薄 五德司晨我用多 不會悠悠時俗士 重君輕我意如何

爾爭伉儷泥中鬬 吾整羽儀松上栖 不可遣他天下眼 却輕野鶴重家雞

與君白黑大分明 縱不相親莫見輕 我每夜啼君怨別 玉徽琴裏忝同聲

吾愛栖雲上華表 汝多攫肉下田中 吾音中羽汝聲角 琴曲雖同調不同

君誇名鶴我名鳶 君呌聞天我戾天 更有與君相似處 飢來一種啄腥羶

無妨自是莫相非 清濁高低各有歸 鸞鶴羣中彩雲裏 幾時曾見喘鳶飛

君因風送入青雲 我被人驅向鴨羣 雪頸霜毛紅網掌 請看何處不如君

右軍歿後欲何依 只合隨雞逐鴨飛 未必犧牲及吾輩 大都我瘦勝君肥

近有人從海上迴 海山深處見樓臺 中有仙龕虛一室 多傳此待樂天來

吾學空門非學仙 恐君此說是虛傳 海山不是吾歸處 歸即應歸兜率天

趙村紅杏每年開 十五年來看幾迴 七十三人難再到 今春來是別花來

抖擻塵纓捋白鬚 半酣扶起問司徒 不知詔下懸車後 醉舞狂歌有例無

忽聞扣戶醉吟聲 不覺停杯倒屣迎 共放詩狂同酒癖 與君別是一親情

池上平橋橋下亭 夜深睡覺上橋行 白頭老尹重來宿 十五年前舊月明

暖牀斜臥日曛腰 一覺閑眠百病銷 盡日一餐茶兩碗 更無所要到明朝

一樹春風千萬枝 嫩於金色軟於絲 永豐西角荒園裏 盡日無人屬阿誰

一樹衰殘委泥土 雙枝榮耀植天庭 定知玄象今春後 柳宿光中添兩星

得老加年誠可喜 當春對酒亦宜歡 心中別有歡喜事 開得龍門八節灘

眼闇頭旋耳重聽 唯餘心口尚醒醒 今朝歡喜緣何事 禮徹佛名百部經

閑看雙節信爲貴 樂飲一杯誰與同 可惜風情與心力 五年拋擲在黔中

枕低被暖身安穩 日照房門帳未開 還有少年春氣味 時時蹔到夢中來

燕違戊己鵲避歲 茲事因何羽族知 疑有鳳凰頒鳥曆 一時一日不參差

水中科斗長成蛙 林下桑蟲老作蛾 蛙跳蛾舞仰頭笑 焉用鵾鵬鱗羽多

江魚羣從稱妻妾 塞雁聯行號弟兄 但恐世間真眷屬 親疎亦是強爲名

蠶老繭成不庇身 蜂飢蜜熟屬他人 須知年老憂家者 恐是二蟲虛苦辛

阿閣鵷鸞田舍烏 妍蚩貴賤兩懸殊 如何閉向深籠裏 一種摧頹觸四隅

獸中刀鎗多怒吼 鳥遭羅弋盡哀鳴 羔羊口在緣何事 闇死屠門無一聲

蟭螟殺敵蚊巢上 蠻觸交爭蝸角中 應是諸天觀下界 一微塵內鬬英雄

蠨蛸網上罥蜉蝣 反覆相持死始休 何異浮生臨老日 一彈指頃報恩讐

蟻王化飯爲臣妾 蜾母偷蟲作子孫 彼此假名非本物 其間何怨復何恩

豆苗鹿嚼解烏毒 艾葉雀銜奪燕巢 鳥獸不曾看本草 諳知藥性是誰教

一鼠得仙生羽翼 衆鼠相看有羨色 豈知飛上未半空 已作烏鳶口中食

鵝乳養雛遺在水 魚心想子變成鱗 細微幽隱何窮事 知者唯應是聖人

潤葉濡枝浹四方 濃雲來去勢何長 曠然寰宇清風滿 救旱功高暑氣涼

西北油然雲勢濃 須臾霶沛雨飄空 頓疎萬物焦枯意 定看秋郊稼穡豐

故城門前春日斜 故城門裏無人家 市朝欲認不知處 漠漠野田飛草花

蛾眉山勢接雲霓 欲逐劉郎北路迷 若似剡中容易到 春風猶隔武陵溪

池上今宵風月涼 閑教少樂理霓裳 集仙殿裏新詞到 便播笙歌作樂章

欲話毘陵君反袂 欲言夏口我霑衣 誰知臨老相逢日 悲歎聲多語笑稀

遇客多言愛山水 逢僧盡道厭囂塵 玉泉潭畔松間宿 要且經年無一人

一月一回同拜表 莫辭侵早過中橋 老於君者應無數 猶趁西京十五朝

府池東北舊亭臺 久別長思醉一回 但請主人空埽地 自攜杯酒管弦來

潘驛橋南醉中別 下邽村北醒時歸 春風怪我君知否 榆葉楊花撲面飛

野狐泉上柳花飛 逐水東流便不歸 花水悠悠兩無意 因風吹落偶相依

餘杭縣裏盧明府 虛白亭中白舍人 今日相逢頭似雪 一杯相勸送殘春

使君五馬且蜘躕 馬上能聽絕句無 每過桑間試留意 何妨後代有羅敷

欲笑隨情酒逐身 此身雖老未辜春 春來點檢閑遊數 猶自多於年少人

毛公壇上片雲閑 得道何年去不還 千載鶴翎歸碧落 五湖空鎮萬重山

館娃宮畔千年寺 水闊雲多客到稀 聞說春來更惆悵 百花深處一僧歸

天平山上白雲泉 雲自無心水自閑 何必奔衝山下去 更添波浪向人間

可憐夭豔正當時 剛被狂風一夜吹 今日流鶯來舊處 百般言語泥空枝

煙霄微月澹長空 銀漢秋期萬古同 幾許歡情與離恨 年年幷在此宵中

一會靈山猶未散 重翻貝葉有來由 是名精進纔開眼 巖石無端亦點頭

慣遊山水住南州 行盡天台及虎丘 惟有上強精舍寺 最堪遊處未曾遊

雪作鬚眉雲作衣 遼東華表鶴雙歸 當時一鶴猶希有 何況今逢兩令威

行尋春水坐看山 早出中書晚未還 爲報野僧巖客道 偷閑氣味勝長閑

忠州刺史今才子 行到巫山必有詩 爲報高唐神女道 速排雲雨候清詞

終日齋心禱玉宸 魂銷目斷未逢真 不如滿樹瓊瑤蘂 笑對藏花洞裏人

羽車潛下玉龜山 塵世何由覩蕣顏 唯有多情枝上雪 好風吹綴綠雲鬟

荷衣拭淚幾回穿 欲謁朱門抵上天 不是尚書輕下客 山家無物與王權

一樹依依在永豐 兩枝飛去杳無蹤 玉皇曾採人間曲 應逐歌聲入九重

臥龍決起爲時君 寂寞匡廬惟白雲 今日仲容修故業 草堂焉敢更移文

石上生芽二月中 蒙山顧渚莫爭雄 封題寄與楊司馬 應爲前銜是相公

北風吹霜霜月明 荷葉枯盡越水清 別來幾度龍宮宿 雪山童子應相逐

空庭日照花如錦 紅妝美人當晝寢 傍人不知夢中事 唯見玉釵時墜枕

隨雲步入青牛谷 青牛道士留我宿 可憐夜久月明中 唯有壇邊一枝竹

自用金錢買槿栽 二年方始一花開 憐紅未許家人見 胡蜨爭知早到來

黃菊紫菊傍籬落 摘菊泛酒愛芳新 不堪今日望鄉意 強插茱萸隨衆人

玉京初侍紫皇君 金縷鴛鴦滿絳裙 仙宮一閉無消息 遙結芳心向碧雲

捲簾曉望雲平檻 下榻宵吟月半窗 病守未能依結社 更施何術去爲邦

蹔榮蹔悴石敲火 即空即色眼生花 許時爲客今歸去 大曆元年是我家

三十年前此院遊 木蘭花發院新修 如今再到經行處 樹老無花僧白頭

上堂已了各西東 慚愧闍黎飯後鐘 三十年來塵撲面 如今始得碧紗籠

積雪山陰馬過難 殘更深夜鐵衣寒 將軍破了單于陣 更把兵書仔細看

臨江一嶂白雲間 紅綠層層錦繡班 不作巴南天外意 何殊昭應望驪山

柳拖金縷拂朱欄 花撲香塵滿繡鞍 尊酒臨風酬令節 越羅衣薄覺春寒

帆影隨風過富陽 櫓聲搖月下錢塘 千山積雪凝寒碧 夢入楓宸遶御牀

竹裏梅花相竝枝 梅花正發竹枝垂 風吹總向竹枝上 直似王家雪下時

峭壁蒼蒼苔色新 無風晴景自勝春 不知何樹幽崖裏 臘月開花似北人

獨坐爐邊結夜愁 暫時思去亦難留 手持金筯垂紅淚 亂撥寒灰不舉頭

噴沫團香小桂條 玉鞭兼賜霍嫖姚 弄影便從天禁出 碧蹄聲碎五門橋

偶至無塵空翠間 雨花甘露境閑閑 身心未寂終爲累 非想天中獨退還

秋江欲起白頭波 賈客瞻風無渡河 千船火絕寒宵半 獨聽鐘聲覺寺多

裛露凝氛紫豔新 千般婉娜不勝春 年年此樹花開日 出盡丹陽郭裏人

柔枝濕豔亞朱欄 暫作庭芳便欲殘 深藏數片將歸去 紅縷金針繡取看

繞屋扶疎聳翠莖 苔滋粉漾有幽情 丹陽萬戶春光靜 獨自君家秋雨聲

紫禁梨花飛雪毛 春風絲管翠樓高 城裏萬家聞不見 君王試舞鄭櫻桃

蟬鬢紅冠粉黛輕 雲和新教羽衣成 月光如雪金堦上 迸却頗梨義甲聲

不耐簷前紅槿枝 薄妝春寢覺仍遲 夢中無限風流事 夫壻多情亦未知

垂絲蜀客涕濡衣 歲盡長沙未得歸 腸斷錦帆風日好 可憐桐鳥出花飛

霜月明明雪復殘 孤舟夜泊使君灘 一聲鐘出遠山裏 暗想雪窗僧起寒

舊業叢臺廢苑東 幾年爲梗復爲蓬 杜鵑啼斷回家夢 半在邯鄲驛樹中

遠客那能返故廬 蒼梧埋骨痛何如 他時親戚空相憶 席上同悲一紙書

磧淨山高見極邊 孤烽引上一條煙 蕃落多晴塵擾擾 天軍獵到鸊鵜泉

平沙漫漫馬悠悠 弓箭閑拋郊水頭 鼠毛衣裏取羌笛 吹向秋天眉眼愁

獨立陽臺望廣州 更添羈客異鄉愁 晚潮未至早潮落 井邑暫依沙上頭

強梳稀髮著綸巾 捨杖空行試病身 花間自欲裴回立 穉子牽衣不許人

舊時豔質如明玉 今日空心是冷灰 料得襄王惆悵極 更無雲雨到陽臺

大底從頭總是悲 就中偏愴築城詞 依然想得初成日 寄出秋山與我時

竺國鄉程算不回 病中衣錫徧浮埃 如今漢地諸經本 自過流沙遠背來

空林衰病臥多時 白髮從成數寸絲 西行却過流沙日 枕上寥寥心獨知

永嘉人事盡歸空 逸少遺居蔓草中 至今池水涵餘墨 猶共諸泉色不同

楚俗翻花自送迎 密人來往豈知情 夜行獨自寒山寺 雪徑泠泠金錫聲

繞屋扶疎千萬竿 年年相誘獨行看 日光不透煙常在 先校諸家一月寒

楚寺春風臘盡時 含桃先坼一千枝 老僧不語傍邊坐 花發人來總不知

往年偏共仰師遊 聞過流沙淚不休 此身豈得多時住 更著塵心起外愁

琉璃地上紺宮前 發翠凝紅已十年 夜久月明人去盡 火光霞燄遞相燃

花冠蘂帔色嬋娟 一曲清簫凌紫煙 不知今日重來意 更住人間幾百年

黃昏騎得下天龍 巡遍茅山數十峰 採芝却到蓬萊上 花裏猶殘碧玉鍾

等閑何處得靈方 丹臉雲鬟日月長 大羅過却三千歲 更向人間魅阮郎

曾隨阿母漢宮齋 鳳駕龍軿列玉堦 當時白燕無尋處 今日雲鬟見玉釵

碧池萍嫩柳垂波 綺席絲鏞舞翠娥 爲報會稽亭上客 永和應不勝元和

閏餘春早景沈沈 禊飲風亭恣賞心 紅袖青娥留永夕 漢陰寧肯羨山陰

華髮離披臥滿頭 暗蟲衰草入鄉愁 枕前人去空庭暮 又見芭蕉白露秋

羌竹繁弦銀燭紅 月光初出柳城東 忽見隱侯裁一詠 還須書向郡樓中

遊春未足春將度 訪紫尋紅少在家 借問流鶯與飛蝶 更知何處有幽花

寶鈿雲和玉禁僊 深含媚靨褭朱弦 春風不怕君王恨 引出幽花落外邊

入巷蕭條起悲緒 兒女猶居舊貧處 塵滿空牀屋見天 獨作驢鳴一聲去

遲日新妝遊冶娘 盈盈綵艇白蓮塘 掬水遠濕岸邊郎 紅綃縷中玉釧光

孀妻棲戶仍無嗣 欲訪孤墳誰引至 裴回無處展哀情 惟有衣襟知下淚

遠火熒熒聚寒鬼 綠燄欲銷還復起 夜深風雪古城空 行客衣襟汗如水

岧岧香積凌空翠 天上名花落幽地 老僧相對竟無言 山鳥却呼諸佛字

亂石田中寄孤本 亭亭不住凌虛引 欲以袈裟拂著來 一邊碧玉無輕粉

閑逐維私向武城 北風青雀片時行 孤帆瞥過荆州岸 認得瞿塘急浪聲

鹿袖青藜鼠耳巾 潛夫豈解拜朝臣 白屋藜牀還共入 山妻老大不羞人

金榜榮名俱失盡 病身爲庶更投魑 春娥慢笑無愁色 別向人家舞柘枝

得罪除名謫海頭 驚心無暇與身愁 中使不知何處住 家書莫寄向春州

消渴天涯寄病身 臨邛知我是何人 今年社日分餘肉 不值陳平又不均

傴僂山夫髮似絲 松間石上坐多時 瓢飲不曾看酒肆 世人空笑亦何爲

一頭細髮兩分絲 臥見芭蕉白露滋 欲令居士身無病 直待衆生苦盡時

年少共憐含露色 老人偏惜委塵紅 如何遂得心中事 每要花時不厭風

此地緣疎語未通 歸時老病去無窮 定知不徹南天竺 死在條支陰磧中

故人丹旐出南威 少婦隨喪哭漸歸 遙想北原新壠上 日寒光淺水松稀

絕景寥寥日更遲 人間甲子不同時 未知樵客終何得 歸後無家是看棋

野火燒枝水洗根 數圍孤樹半心存 應是無機承雨露 却將春色寄苔痕

愁多不忍醒時別 想極還尋靜處行 誰遣同衾又分手 不如行路本無情

愁臉無紅衣滿塵 萬家門戶不容身 曾將一笑君前去 悞殺幾多回顧人

獨訪山家歇還涉 茅屋斜連隔松葉 主人聞語未開門 繞籬野菜飛黃蝶

千枝萬枝占春開 彤霞著地紅成堆 一窖閑愁驅不去 殷勤對爾酌金杯

老鴉拍翼盤空疾 准擬浮生如瞬息 阿母蟠桃香未齊 漢皇骨葬秋山碧

朝開暮落煎人老 無人爲報東君道 留取穠紅伴醉吟 莫教少女來吹掃

句芒愛弄春風權 開萌發翠無黨偏 句芒小女精神巧 機羅杼綺滿平川

五陵年少輕薄客 蠻錦花多春袖窄 酌桂鳴金翫物華 星蹄繡轂填香陌

千條碧綠輕拖水 金毛泣怕春江死 萬彙俱含造化恩 見我春工無私理

運鋤耕斸侵星起 隴畝豐盈滿家喜 到頭禾黍屬他人 不知何處抛妻子

鑾輿不碾香塵滅 更殘三十六宮月 手持紈扇獨含情 秋風吹落橫波血

稻黃撲撲黍油油 野樹連山澗自流 憶得年時馮翊部 謝郎相引上樓頭

楚蘭不佩佩吳鉤 帶酒城頭別舊遊 年事已多筋力在 試將弓箭到幷州

秋空雁度青天遠 疎樹蟬嘶白露寒 階下敗蘭猶有氣 手中團扇漸無端

深藏高柳背斜暉 能軫孤愁減昔圍 猶畏旅人頭不白 再三移樹帶聲飛

萍颯風池香滿船 楊花漠漠暮春天 玉人此日心中事 何似乘羊入市年

西湖創置自房公 心匠縱橫造化同 見說鳳池推獨步 高名何事滯川中

能師還世名還在 空閉禪堂滿院苔 花樹不隨人寂寞 數枝猶自出牆來

掃却煙塵寇初勦 深水高林放魚鳥 雞人唱絕殘漏曉 仙樂拍終天悄悄

浮名世利知多少 朝市喧喧塵擾擾 車馬交馳往復來 鐘鼓相催天又曉

賈誼投文弔屈平 瑤琴能寫此時情 秋風一奏沈湘曲 流水千年作恨聲

金錯銀盤貯賜冰 清光如聳玉山稜 無論塵客閑停扇 直到消時不見蠅

不堪旅宿棣花館 況有離羣鴻雁聲 一點秋燈殘影下 不知寒夢幾回驚

嘗聞秦地西風雨 爲問西風早晚回 白髮老農如鶴立 麥場高處望雲開

幾多紅粉委黃泥 野鳥如歌又似啼 應有春魂化爲燕 年來飛入未央栖

殷勤春在曲江頭 全藉羣仙占勝遊 何必三山待鸞鶴 年年此地是瀛洲

城上芳園花滿枝 城頭太守夜看時 爲報林中高舉燭 感人情思欲題詩

胡兒吹笛戍樓間 樓上蕭條海月閑 借問梅花何處落 風吹一夜滿關山

雪淨遥天牧馬還 月明羌笛戍樓閑 借問梅花何處落 風吹一夜滿關山

花暖江城斜日陰 鶯啼繡戶曉雲深 春風不道珠簾隔 傳得歌聲與客心

太極之年混沌坼 此山亦是神仙宅 後世何人來飛昇 紫陽真人李八百

月裏嫦娥不畫眉 只將雲霧作羅衣 不知夢逐青鸞去 猶把花枝蓋面歸

碧峰橫倚白雲端 隋氏真人化蹟殘 翠栢不凋龍骨瘦 石泉猶在鏡光寒

天門喜氣曉氛氳 聖主臨軒召冠軍 欲令從此行霖雨 先賜巫山一片雲

一道溫泉遶御樓 先皇曾向此中游 雖然水是無情物 也到宮前咽不流

鹵簿遲遲出國門 漢家公主嫁烏孫 玉顏便向穹廬去 衛霍空承明主恩

雨滴長門秋夜長 愁心和雨到昭陽 淚痕不學君恩斷 拭却千行更萬行

宮殿沈沈月欲分 昭陽更漏不堪聞 珊瑚枕上千行淚 不是思君是恨君

蟬鬢慵梳倚帳門 蛾眉不掃慣承恩 旁人未必知心事 一面殘妝空淚痕

客舍幷州數十霜 歸心日夜憶咸陽 無端又渡桑乾水 却望幷州似故鄉

自閉長門經幾秋 羅衣濕盡淚還流 一種蛾眉明月夜 南宮歌管北宮愁

羽客已登仙路去 丹鑪草木盡凋殘 不知千載歸何日 空使時人掃舊壇

七夕今宵看碧霄 牽牛織女渡河橋 家家乞巧望秋月 穿盡紅絲幾萬條

才高未及賈生年 何事孤魂逐逝川 螢聚帳中人已去 鶴離臺上月空圓

關月夜懸青冢鏡 寒雲秋薄漢宮羅 君王莫信和親策 生得胡雛虜更多

莫把金籠閉鸚鵡 箇箇分明解人語 忽然更向君前言 三十六宮愁幾許

十二樓藏玉堞中 鳳凰雙宿碧芙蓉 流霞淺酌誰同醉 今夜笙歌第幾重

秦末家家思逐鹿 商山四皓獨忘機 如何鬢髮霜相似 更出深山定是非

拋却長竿卷却絲 手持蓑笠獻新詩 臨川太守清如鏡 不是漁人下釣時

常歎春泉去不回 我今此去更難來 欲知別後留情處 手種巖花次第開

如雲不厭蒼梧遠 似鴈逢春又北歸 惟有隱山溪上月 年年相望兩依依

三朝四黜倦遐征 往復皆愁萬里程 爾解分飛却回去 我方從此向南行

喧喧金石容既缺 肅肅羽駕就行列 緱山遺響昔所聞 廟庭進旅今攸設

百丈懸泉舊臥龍 欲將肝膽佐時雍 惟愁又入煙霞去 知在廬峰第幾重

水色簾前流玉霜 趙家飛燕侍昭陽 掌中舞罷簫聲絕 三十六宮秋夜長

獨夜嵩陽憶上仙 月明三十六峰前 瑤池月勝嵩陽月 人在玉清眠不眠

今年八月十五夜 寒雨蕭蕭不可聞 如練如霜在何處 吳山越水萬重雲

浙江悠悠海西綠 驚濤日夜兩翻覆 錢塘郭裏看潮人 直至白頭看不足

虛空落泉千仞直 雷奔入江不暫息 今古長如白練飛 一條界破青山色

嘉興郭裏逢寒食 落日家家拜掃回 唯有縣前蘇小小 無人送與紙錢來

蕭娘臉下難勝淚 桃葉眉頭易得愁 天下三分明月夜 二分無賴是揚州

四天淨色寒如水 八月清輝冷似霜 想得越人今夜見 孟家珠在鏡中央

皎皎秋空八月圓 常娥端正桂枝鮮 一年無似如今夜 十二峰前看不眠

千載空祠雲海頭 夫差亡國已千秋 浙波只有靈濤在 拜奠青山人不休

員嶠先生無白髮 海煙深處採青芝 逢人借問陶唐主 欲進冰蠶五色絲

玳瑁牀頭刺戰袍 碧紗窗外葉騷騷 若爲教作遼西夢 月冷如丁風似刀

三條九陌花時節 萬戶千車看牡丹 爭遣江州白司馬 五年風景憶長安

遊客遠遊新過嶺 每逢芳樹問芳名 長林遍是相思樹 爭遣愁人獨自行

萬丈只愁滄海淺 一身誰測歲華遙 自言來此雲邊住 曾看秦王樹石橋

至人知姓不知名 聞道黃金骨節輕 世上仙方無覓處 欲來西岳事先生

披香侍宴插山花 厭著龍綃著越紗 恃賴傾城人不及 檀妝唯約數條霞

身輕入寵盡恩私 腰細偏能舞柘枝 一日新妝拋舊樣 六宮爭畫黑煙眉

一道鵲橋橫渺渺 千聲玉佩過玲玲 別離還有經年客 悵望不如河鼓星

八月繁雲連九月 兩回三五晦漫漫 一年悵望秋將盡 不得常娥正面看

長愛謝家能詠雪 今朝見雪亦狂歌 楊花道即偷人句 不那楊花似雪何

烏家若下蟻還浮 白玉尊前倒即休 不是春來偏愛酒 應須得酒遣春愁

長短一年相似夜 中秋未必勝中春 不寒不暖看明月 況是從來少睡人

兩轉三回讀遠書 畫簷愁見燕歸初 百花時節教人懶 雲髻朝來不欲梳

古樹欹斜臨古道 枝不生花腹生草 行人不見樹少時 樹見行人幾番老

百補袈裟一比丘 數莖長睫覆青眸 多應獨住山林慣 唯照寒泉自剃頭

百法驅馳百年壽 五勞消瘦五株松 昨來聞道嚴陵死 畫到青山第幾重

一水寂寥青靄合 兩崖崔崒白雲殘 畫人心到啼猨破 欲作三聲出樹難

楚水白波風嫋嫋 荆門暮色雨蕭蕭 相思合眼夢何處 十二峰高巴字遙

孟家種柳東城去 臨水逶迤思故人 不似當時大司馬 重來得見漢南春

吳王上國長洲奢 翠黛寒江一道斜 傷見摧殘舊宮樹 美人曾插九枝花

年年明月總相似 大抵人情自不同 今夜故山依舊見 班家扇樣碧峰東

五粒松深溪水清 衆山搖落月偏明 西林靜夜重來宿 暗記人家犬吠聲

一樹梨花春向暮 雪枝殘處怨風來 明朝漸校無多去 看到黃昏不欲回

麴塵溪上素紅枝 影在溪流半落時 時人自惜花腸斷 春風却是等閑吹

朱霞燄燄山枝動 綠野聲聲杜宇來 誰爲蜀王身作鳥 自啼還自有花開

誰家躑躅青林裏 半見殷花燄燄枝 憶得倡樓人送客 深紅衫子影門時

花到薔薇明豔絕 燕支顆破麥風秋 一番弄色一番退 小婦輕妝大婦愁

山頭水色薄籠煙 久客新愁長慶年 身上五勞仍病酒 夭桃窗下背花眠

南越嶺頭山鷓鴣 傳是當時守貞女 化爲飛鳥怨何人 猶有啼聲帶蠻語

鳳釵翠翹雙宛轉 出見丈人梳洗晚 掣曳羅綃跪拜時 柳條無力花枝軟

花時悶見聯綿雨 雲入人家水毀堤 昨日春風源上路 可憐紅錦枉拋泥

枝枝轉勢雕弓動 片片搖光玉劍斜 見說木蘭征戍女 不知那作酒邊花

宵遊二萬七千人 獨坐重城圈一身 步月遊山俱不得 可憐辜負白頭春

一聲盧女十三弦 早嫁城西好少年 不羨越溪歌者苦 采蓮歸去綠窗眠

丞相邀歡事事同 玉簫金管咽東風 百分春酒莫辭醉 明日的無今日紅

木蘭花謝可憐條 遠道音書轉寂寥 春去一年春又盡 幾回空上望江橋

何人不愛牡丹花 占斷城中好物華 疑是洛川神女作 千嬌萬態破朝霞

風波隱隱石蒼蒼 送客靈鴉拂去檣 三月盡頭雲葉秀 小姑新著好衣裳

金谷園中數尺土 問人知是綠珠臺 綠珠歌舞天下絕 唯與石家生禍胎

洛下三分紅葉秋 二分翻作上陽愁 千聲萬片御溝上 一片出宮何處流

三川水上秋砧發 五鳳樓前明月新 誰爲秋砧明月夜 洛陽城裏更愁人

王子緱山石殿明 白家詩句詠吹笙 安知散席人間曲 不是寥天鶴上聲

歲歲雲山玉泉寺 年年車馬洛陽塵 風清月冷水邊宿 詩好官高能幾人

洛陽自古多才子 唯愛春風爛漫游 今到白家詩句出 無人不詠洛陽秋

源上拂桃燒水發 江邊吹杏暗園開 可憐半死龍門樹 懊惱春風作底來

蓮子花邊回竹岸 雞頭葉上盪蘭舟 誰知洛北朱門裏 便到江南綠水遊

蟾蜍有色門應鎖 街鼓無聲夜自深 料得白家詩思苦 一篇詩了一彈琴

一生所遇唯元白 天下無人重布衣 欲別朱門淚先盡 白頭遊子白身歸

守隘一夫何處在 長橋萬里只堪傷 紛紛塞外烏蠻賊 驅盡江頭濯錦娘

長憶紫溪春欲盡 千巖交映水回斜 巖空水滿溪自紫 水態更籠南燭花

誰道槿花生感促 可憐相計半年紅 何如桃李無多少 併打千枝一夜風

黃帝旌旗去不回 空餘片石碧崔嵬 有時風卷鼎湖浪 散作晴天雨點來

天地茫茫成古今 仙都凡有幾人尋 到來唯見山高下 只是不知湖淺深

浮生不定若蓬飄 林下真僧偶見招 覺後始知身是夢 更聞寒雨滴芭蕉

煬帝龍舟向此行 三千宮女采橈輕 渡河不似如今唱 爲是楊家怨思聲

昔時丈人鬢髮白 千年松下鋤茯苓 今來見此松樹死 丈人斬新鬢髮青

寶鏡磨來寒水清 青衣把就綠窗明 潘郎懊惱新秋髮 拔却一莖生兩莖

煖風入煙花漠漠 白人梳洗尋常薄 泥郎爲插瓏璁釵 爭教一朵牙雲落

出擁樓船千萬人 入爲台輔九霄身 如何更羨看燈夜 曾見宮花拂面春

毛羽曾經翦處殘 學人言語道暄寒 任饒長被金籠闔 也免栖飛雨雪難

清風嫋嫋越水陂 遠樹蒼蒼妙喜寺 自有車輪與馬蹄 未曾到此波心地

紅蕉曾到嶺南看 校小芭蕉幾一般 差是斜刀翦紅絹 卷來開去葉中安

適我一簞孤客性 問人三十六峰名 青雲無忘白雲在 便可嵩陽老此生

幾處天邊見新月 經過草市憶西施 娟娟水宿初三夜 曾伴愁蛾到語兒

九幽仙子西山卷 讀了絛繩繫又開 此卷玉清宮裏少 曾尋真誥讀詩來

千萬乘驄沈司戶 不須惆悵郢中遊 幾年白雪無人唱 今日唯君上雪樓

高景爭來草木頭 一生心事酒前休 山公自是仙人侶 攜手醉登城上樓

遠公說易長松下 龍樹雙輕海藏中 今日導師聞佛慧 始知前路化成空

知君學地厭多聞 廣渡羣生出世氛 飯色不應殊寶器 樹香皆遣入禪薰

甘露灑空惟一味 旃檀移植自成薰 遙知暢獻分南北 應用調柔致六羣

內宮傳詔問戎機 載筆金鑾夜始歸 萬戶千門皆寂寂 月中清露點朝衣

石上谿蓀發紫茸 碧山幽藹水溶溶 菖花定是無人見 春日惟應羽客逢

獨尋蘭渚翫遲暉 閑倚松窗望翠微 遙想春山明月曙 玉壇清磬步虛歸

海上東風犯雪來 臘前先折鏡湖梅 遙思禁苑青春夜 坐待宮人畫詔迴

獨上高樓望帝京 鳥飛猶是半年程 青山似欲留人住 百匝千遭遶郡城

桑葉初黃梨葉紅 伊川落日盡無風 漢儲何假終南客 甪里先生在谷中

黃河西繞郡城流 上巳應無祓禊遊 爲憶淥江春水色 更無宵夢向吳州

下馬荒堦日欲曛 潺潺石溜靜中聞 鳥啼花發人聲絕 寂寞山窗掩白雲

嵩少心期杳莫攀 好山聊復一開顏 明朝便是南荒路 更上層樓望故關

更添十歲應爲相 歲酒從今把未休 聞得一毛添五色 眼看相逐鳳池頭

東風潑火雨新休 舁盡春泥掃雪溝 走馬犢車當御路 漢陽公主謝雞毬

八行銀字非常草 六出天花盡是梅 無所與陳童子別 雪中辛苦遠山來

利及生人無更爲 落花流水舊城池 逍遙樓上雕龍字 便是羊公墮淚碑

但恐紅塵虛白首 寧論蹇逸分先後 莫占鶯花笑寂寥 長安春色年年有

江逢九派人將別 猨到三聲月爲秋 不知相見更何日 此夜少年堪白頭

一年秪有今宵月 盡上江樓獨病眠 寂寞竹窗閑不閉 夜深斜影到牀前

漢家遺事今宵見 楚郭明燈幾處張 深夜行歌聲絕後 紫姑神下月蒼蒼

水自山阿繞坐來 珊瑚臺上木綿開 欲知舉目無情罰 一片花流酒一杯

仁傑淫祠廢欲無 枯楓老櫟兩三株 神烏慣得商人食 飛趂征帆過蠡湖

一見清容愜素聞 有人傳是紫陽君 來時玉女裁春服 翦破湘山幾片雲

故人交趾去從軍 應笑狂生揮陣雲 省得蔡州今日事 舊曾都護帳前聞

旃檀刻像今猶少 白石鐫經古未曾 歸去更尋翻譯寺 前山應遇鴈門僧

拜掃無過骨肉親 一年唯此兩三辰 冢頭莫種有花樹 春色不關泉下人

水生風熟布帆新 只見公程不見春 應被百花撩亂笑 比來天地一閑人

江流如箭月如弓 行盡三湘數夜中 無那子規知向蜀 一聲聲似怨春風

日夜朝宗來萬里 共憐江水引蕃心 若論巴峽愁人處 猨比灘聲是好音

龍韜能致虎符分 萬里霜臺壓瘴雲 蕃客不須愁海路 波神今伏馬將軍

武陵樓上春長早 甘子堂前花落遲 楚樂怪來聲競起 新歌盡是大夫詞

家占溪南千箇竹 地臨湖上一羣山 漁船多在馬長放 出處自由閑不閑

征鞍欲上醉還留 南浦春生百草頭 丞相新裁別離曲 聲聲飛出舊梁州

能騎竹馬辨西東 未省煙花暫不同 第一早歸春欲盡 廬山好看過湖風

若爲相見還分散 翻覺浮雲亦不閑 何處留師暫且住 家貧唯有坐中山

碑折松枯山火燒 夜臺從閉不曾朝 那將逝者比流水 流水東流逢上潮

詩句能生世界春 僧家更有姓湯人 況聞暗憶前朝事 知是修行第幾身

三月踏青能幾日 百回添酒莫辭頻 看君到臥楊花裏 始覺春光爲醉人

滕王閣上唱伊州 二十年前向此遊 半是半非君莫問 好山長在水長流

故人墳樹立秋風 伯道無兒跡便空 重到笙歌分散地 隔江吹笛月明中

十年謫宦鬼方人 三遇鴻恩始到秦 今日九衢騎馬望 却疑渾是剎那身

冰作形容雪作眉 早知談論兩川知 如今不用空求佛 但把令狐宰相詩

慙君知我命龍鍾 一紙書來意萬重 正著白衣尋古寺 忽然郵遞到雲峰

荆門灘急水潺潺 兩岸猨啼煙滿山 渡頭少年應官去 月落西陵望不還

巫峽雲開神女祠 綠潭紅樹影參差 不勞戍口初相問 無義灘頭剩別離

石壁千重樹萬重 白雲斜掩碧芙蓉 昭君溪上年年月 偏照嬋娟色最濃

十二峰頭月欲低 空聆灘上子規啼 孤舟一夜東歸客 泣向東風憶建溪

兩行客淚愁中落 萬樹山花雨後殘 君到揚州見桃葉 爲傳風水渡江難

終日昏昏醉夢間 忽聞春盡強登山 因過竹院逢僧話 又得浮生半日閑

南隨越鳥北燕鴻 松月三年別遠公 無限心中不平事 一宵清話又成空

暫入松門拜祖師 殷勤再讀塔前碑 回頭忽向尋陽使 太守如今是惠持

碧落真人著紫衣 始堪相並木蘭枝 今朝繞郭花看遍 盡是深村田舍兒

每憶中林訪惠持 今來正遇早春時 自從休去無心事 唯向高僧說便知

琉璃潭上新秋月 清淨泉中智惠珠 不似本宗疎二教 許過雲壑訪潛夫

野寺尋花春已遲 背巖唯有兩三枝 明朝攜酒猶堪賞 爲報春風且莫吹

宿雨初收草木濃 羣鴉飛散下堂鍾 長廊無事僧歸院 盡日門前獨看松

漢使徵兵詔未休 兩行旌斾接揚州 試上高樓望春色 一年風景盡堪愁

海繞重山江抱城 隋家宮苑此分明 居人不覺三吳恨 却笑關河又戰爭

望水尋山二里餘 竹林斜到地仙居 秋光何處堪消日 玄晏先生滿架書

來往悲歡萬里心 多從此路計浮沈 皆緣不得空門要 舜葬蒼梧直至今

能使時平四十春 開元聖主得賢臣 當時姚宋幷燕許 盡是驪山從駕人

溳川水竹十家餘 漁艇蓬門對岸居 大勝塵中走鞍馬 與他軍府判文書

負郭依山一徑深 萬竿如朿翠沈沈 從來愛物多成癖 辛苦移家爲竹林

無因暫泊魯陽戈 白髮兼愁日日多 只恐雪晴花便盡 數來山寺亦無他

玉弝朱弦敕賜弓 新加二斗得秋風 萬人齊看翻金勒 百步穿楊逐箭空

年過五十鬢如絲 不必前程更問師 幸得休耕樂堯化 楚山深處最相宜

長安里巷舊鄰居 未解梳頭五歲餘 今朝嫁得風流壻 歌舞閑時看讀書

兩崖古樹千般色 一井寒泉數丈冰 欲問前朝戴居士 野煙秋色是丘陵

失意因休便買山 白雲深處寄柴關 若逢城邑人相問 報道花時也不閑

方城漢水舊城池 陵谷依然世自移 歇馬獨來尋故事 逢人唯說峴山碑

獻賦論兵命未通 却乘羸馬出關東 灞陵原上重回首 十載長安似夢中

燕市悲歌又送君 目隨征鴈過寒雲 孤亭宿處時看劒 莫使塵埃蔽斗文

大堤花裏錦江前 詩酒同遊四十年 不料中秋最明夜 洞庭湖上見當天

公孫閣裏見君初 衣錦南歸二十餘 莫歎屈聲猶未展 同年今日在中書

天網初開釋楚囚 殘骸已廢自知休 荷簑不是人間事 歸去滄江有釣舟

八十山僧眼未昏 獨尋流水到窮源 自言共得龍神語 擬作茅菴住洞門

山有松門江有亭 不勞他處問青冥 有時帶月牀舁到 一陣風來酒盡醒

人無回意似波瀾 琴有離聲爲一彈 縱使空門再相見 還如秋月水中看

曾識雲仙至小時 芙蓉頭上綰青絲 當時驚覺高唐夢 唯有如今宋玉知

碧落高高雲萬重 當時孤鶴去無蹤 不期陵谷遷朝市 今日遼東特地逢

將作乘槎去不還 便尋雲海住三山 不知留得支機石 却逐黃河到世間

江城吹角水茫茫 曲引邊聲怨思長 驚起暮天沙上鴈 海門斜去兩三行

寺前新笋已成竿 策馬重來獨自看 可惜班皮空滿地 無人解取作頭冠

盧龍已復兩河平 烽火樓邊處處耕 何事書生走羸馬 原州城下又添兵

由來天地有關扃 斷壑連山接杳冥 一出縱知邊上事 滿朝誰信語堪聽

遠別秦城萬里遊 亂山高下出商州 關門不鎖寒溪水 一夜潺湲送客愁

宵分獨坐到天明 又策羸驂信脚行 每日除書空滿紙 不曾聞有介推名

欲隨流水去幽棲 喜伴歸雲入虎溪 深謝陳蕃憐寂寞 遠飛芳字警沉迷

巢岸南分戰鳥山 水雲程盡到東關 弦歌自是君家事 莫怪今來一邑閑

長憶山陰舊會時 王家兄弟盡相隨 老來放逐瀟湘路 淚滴秋風引獻之

轉知名宦是悠悠 分付空源始到頭 待送妻兒下山了 便隨雲水一生休

凝碧初高海氣秋 桂輪斜落到江樓 三更浦上巴歌歇 山影沉沉水不流

三代盧龍將相家 五分符竹到天涯 瘴山江上重相見 醉裏同看荳蔲花

黃鶯慢轉引秋蟬 衝斷行雲直入天 一曲梁州聽初了 爲君別唱想夫憐

百年如夢竟何成 白髮重來此地行 還似蕭郎許玄度 再看庭石悟前生

幾年蒼翠在仙家 一旦枝枯類海槎 不如酸澀棠梨樹 却占高城獨放花

一從身世兩相遺 往往關門到午時 想得俗流應大笑 不知年老識便宜

含情遙夜幾人知 閑詠風流小謝詩 還似霓旌下煙露 月邊吹落上清詞

風光莫占少年家 白髮殷勤最戀花 今日顛狂任君笑 趂愁得醉眼麻茶

謫仙唐世游茲郡 花下聽歌醉眼迷 今日漢江煙樹盡 更無人唱白銅鞮

久嗟塵匣掩青萍 見說除書試一聽 聞君却作長沙傅 便逐秋風過洞庭

自說軒皇息戰威 萬方無復事戎衣 却教孫子藏兵法 空把文章向禮闈

平流白日無人愛 橋上閑行若箇知 水似晴天天似水 兩重星點碧琉璃

紅樓金剎倚晴岡 雨雪初收望漢陽 草檄可中能有暇 迎春一醉也無妨

魏師臨陣却抽營 誰管豺狼作信兵 縱使將軍能伏劒 何人島上哭田橫

此花莫遣俗人看 新染鵝黃色未乾 好逐秋風上天去 紫陽宮女要頭冠

如雲不厭蒼梧遠 似鴈逢春又北飛 唯有隱山溪上月 年年相望兩依依

常歎春泉去不回 我今此去更難來 欲知別後留情處 手種巖花次第開

暮雨蕭蕭江上村 綠林豪客夜知聞 他時不用逃名姓 世上如今半是君

謝家爲郡實風流 畫得青山寄楚囚 驚起草堂寒氣晚 海陽潮水到牀頭

當時謫宦向夷陵 願得身閑便作僧 誰知漸漸因緣重 羞見長燃一盞燈

唯將直道信蒼蒼 可料無名抵憲章 陰隲却應先有謂 已交鴻鴈早隨陽

膏已明煎信矣哉 二年人世不歸來 庭前爲報仙桃樹 今歲花時好好開

六出花開赤玉盤 當中紅濕耐春寒 長安若在五侯宅 誰肯將錢買牡丹

颯颯先飛梁上塵 朱脣不動翠眉顰 願得春風吹更遠 直教愁殺滿城人

顏子將才應四科 料量時輩更誰過 居然一片荆山玉 可怕無人是卞和

雲木蒼蒼數萬株 此中言命的應無 人生不得如松樹 却遇秦封作大夫

班竹林邊有古祠 鳥啼花發盡堪悲 當時惆悵同今日 南北行人可得知

上清真子玉童顏 花態嬌羞月思閑 仙路迷人應有術 桃源不必在深山

單于都護再分疆 西引雙旌出帝鄉 朝日詔書添戰馬 即聞千騎取河湟

將家難立是威聲 不見多傳衛霍名 一自元和平蜀後 馬頭行處即長城

朔方忠義舊來閑 盡是邠城父子軍 今日兵符歸上將 旄頭不用更妖氛

十地初心在此身 水能生月即離塵 如今再結林中社 可羨當年會裏人

只去都門十里強 竹陰流水遶回廊 滿城車馬皆知有 每喚同游盡道忙

閑說班超有舊居 山橫水曲占商於 知君不用磻溪石 乞取終年獨釣魚

因韓爲趙兩游秦 十月冰霜渡孟津 縱使雞鳴遇關吏 不知余也是何人

忽啓新緘吟近詩 詩中韻出碧雲詞 且喜陟岡愁已散 登舟只恨渡江遲

驪龍頷下亦生珠 便與人間衆寶殊 他時若要追風日 須得君家萬里駒

年纔二十衆知名 孤鶴儀容徹骨清 口傳天語來人世 却逐祥雲上玉京

雲門天竺舊姻緣 臨老移家住玉泉 早到可中溳南寺 免得翻經住幾年

二十年前不繫身 草堂曾與雪爲鄰 常思和尚當時語 衣鉢留將與此人

錦池江上柳垂橋 風引蟬聲送寂寥 不必如絲千萬縷 只禁離恨兩三條

十二山晴花盡開 楚宮雙闕對陽臺 細腰爭舞君沈醉 白日秦兵天下來

華表千年一鶴歸 丹砂爲頂雪爲衣 泠泠仙語人聽盡 却向五雲翻翅飛

野性平生惟愛月 新晴半夜覩嬋娟 起來自擘紗窗破 恰漏清光落枕前

天上瓊花不避秋 今宵織女嫁牽牛 萬人惟待乘鸞出 乞巧齊登明月樓

少粧銀粉飾金鈿 端正天花貴自然 聞道禁中時節異 九秋香滿鏡臺前

白玉爲竿丁字成 黃金繡帶短長輕 強遮天上花顏色 不隔雲中語笑聲

勞將素手捲蝦鬚 瓊室流光更綴珠 玉漏報來過半夜 可憐潘岳立踟躕

甃玉編金次第平 花紋隱起踏無聲 幾重便上華堂裏 得見天人吹鳳笙

寶扇持來入禁宮 本教花下動香風 姮娥須逐彩雲降 不可通宵在月中

粉面仙郎選聖朝 偶逢秦女學吹簫 須教翡翠聞王母 不奈烏鳶噪鵲橋

不值分流二江水 定應猶得且同行 三千里外情人別 更被子規啼數聲

城外無塵水間松 秋天木落見山容 共尋蕭史江亭去 一望終南紫閣峰

我種東峰千葉蓮 此峰毛女始求仙 今朝暗算當時事 已是人間七萬年

來從千山萬山裏 歸向千山萬山去 山中白雲千萬重 却望人間不知處

九重深淺人不知 金殿玉樓倚朝日 一夜城中新雨晴 御溝流得宮花出

萬里煙蘿錦帳間 雲迎水送度藍關 七盤九折難行處 盡是龔黃界外山

臨壇付法十三春 家本長城若下人 芸閣少年應不識 南山鈔主是前身

樓壓黃河山滿坐 風清水涼誰忍臥 人定軍州禁漏傳 不妨秋月城頭過

一別朱門三四春 再來應笑尚風塵 昨宵唯有樓前月 識是謝公詩酒人

共出丘門歲九霜 相逢悽愴對離觴 荆南爲報韋從事 一宿同眠御史牀

徐城洪盡到淮頭 月裏山河見泗州 聞道泗濱清廟磬 雅聲今在謝家樓

六星宮裏一星歸 行到金鉤近紫微 侍史別來經歲月 今宵應夢護香衣

紅椒花落桂花開 萬里同遊俱未回 莫厭客中頻送客 思鄉獨上望鄉臺

商洛秦時四老翁 人傳羽化此山空 若無仙眼何由見 總在廟前花洞中

四面青山是四隣 煙霞成伴草成茵 年年洞口桃花發 不記曾經迷幾人

逸翮暫時成落羽 將歸太白賞靈蹤 須尋最近碧霄處 擬倩和雲買一峰

獻玉頻年命未通 窮秋成病悟真空 笑看朝市趨名者 不病那知在病中

留得蓮花偈付誰 獨攜金策欲歸時 江南無限蕭家寺 曾與白雲何處期

劒閣門西第一峰 道陵成道有高蹤 行人若上升仙處 須撥白雲三四重

桃紅李白覺春歸 強步閑庭力尚微 從困不扶靈壽杖 恐驚花裏早鶯飛

九折巖邊下馬行 江亭暫歇聽江聲 白雲綠樹不關我 枉與樵人樂一生

十日廣陵城裏住 聽君花下撫金徽 新聲指上懷中紙 莫怪潛偷數曲歸

年少風流七品官 朱衣白馬冶遊盤 負心不報春光主 幾處偷看紅牡丹

錦窠花朵燈業醉 翠葉眉稠裛露垂 莫引美人來架下 恐驚紅片落燕支

不分前時忤主恩 已甘寂寞守長門 今朝卻得君王顧 重入椒房拭淚痕

朱審偏能視夕嵐 洞邊深墨寫秋潭 與君一顧西牆畫 從此看山不向南

耕夫占募逐樓船 春草青青萬頃田 試上吳門看郡郭 清明幾處有新煙

雀兒來逐颺風高 下視鷹鸇意氣豪 自謂能生千里翼 黃昏依舊委蓬蒿

幾度見詩詩總好 及觀標格過於詩 平生不解藏人善 到處逢人說項斯

雲雨分飛二十年 當時求夢不曾眠 今來頭白重相見 還上襄王玳瑁筵

牡丹一朵值千金 將謂從來色最深 今日滿欄開似雪 一生辜負看花心

白石巖前湖水春 湖邊舊境有清塵 欲追謝守行田意 今古同憂是長人

江北重巒積翠濃 綺霞遙映碧芙蓉 不知末後滄溟上 滅却瀛洲第幾峰

一派遠光澄碧月 萬株聳翠獵金飆 陶仙謾學長生術 暑往寒來更寂寥

瑟瑟峰頭玉水流 晉時遺跡更堪愁 愁人到此勞長望 何處煙波是祖州

漲海嘗從此地流 千帆飛過碧山頭 君看深谷爲陵後 翻覆人間未肯休

郡郭東南積穀山 謝公曾是此躋攀 今來惟有靈池月 猶是嬋娟一水間

一岫坡陀凝綠草 千重虛翠透紅霞 愁來始上消歸思 見盡江城數百家

吹臺山上綵煙凝 日落雲收疊翠屏 應謂焦桐堪採斵 不知誰是柳吳興

靈海泓澄匝翠峰 昔賢心賞已成空 今朝亭館無遺制 積水滄浪一望中

碧水逶迤浮翠巘 綠蘿蒙密媚晴江 不知誰與名孤嶼 其實中川是一雙

謝公夢草一差微 謫宦當時道不機 且謂飛霞遊賞地 池塘煙柳亦依依

商嶺東西路欲分 兩間茅屋一溪雲 師言耳重知師意 人是人非不欲聞

水寬山遠煙嵐迥 柳岸縈迴在碧流 清晝不風鳧雁少 却疑初夢鏡湖秋

丹橘村邊獨火微 碧流明處雁初飛 蕭條落葉垂楊岸 隔水寥寥聞擣衣

逐波雲影參差遠 背日嵐光隱見深 猶似望中連海樹 月生湖上是山陰

舊山認得煙嵐近 湖水平鋪碧岫間 喜見雲泉還悵望 自慙山叟不歸山

翠崖幽谷分明處 倦鳥歸雲在眼前 惆悵白頭爲四老 遠隨塵土去伊川

陶令門前罥接籬 亞夫營裏拂朱旗 人事推移無舊物 年年春至綠垂絲

千條垂柳拂金絲 日暖牽風葉學眉 愁見花飛狂不定 還同輕薄五陵兒

假金方用真金鍍 若是真金不鍍金 十載長安得一第 何須空腹用高心

瘴煙長暖無霜雪 槿豔繁花滿樹紅 每歎芳菲四時厭 不知開落有春風

昔陪天上三清客 今作端州萬里人 湘浦更聞猿夜嘯 斷腸無淚可霑巾

瘴江昏霧連天合 欲作家書更斷腸 今日病身悲狀候 豈能埋骨向炎荒

紅蕉花樣炎方識 瘴水溪邊色最深 葉滿叢深殷似火 不唯燒眼更燒心

花開花落無時節 春去春來有底憑 燕子不藏雷不蟄 燭煙昏霧暗騰騰

雨中鵲語喧江樹 風處蛛絲颺水潯 開拆遠書何事喜 數行家信抵千金

長安別日春風早 嶺外今來白露秋 莫道淮南悲木葉 不聞搖落更堪愁

見說三聲巴峽深 此時行者盡沾襟 端州江口連雲處 始信哀猨傷客心

自報金吾主禁兵 腰間寶劒重橫行 接輿也是狂歌客 更就將軍乞一聲

宮殿沈沈曉欲分 昭陽更漏不堪聞 珊瑚枕上千行淚 不是思君是恨君

汲水添池活白蓮 十千鬐鬣盡生天 凡庸不識慈悲意 自葬江魚入九泉

剃髮多緣是代耕 好聞人死惡人生 祇園說法無高下 爾輩何勞尚世情

拋却弓刀上砌臺 上方臺榭與雲開 山僧見我衣裳窄 知道新從戰地來

太華峰前是故鄉 路人遙指讀書堂 如今老大騎官馬 羞向關西道姓楊

郎君得意及青春 蜀國將軍又不貧 一曲高歌紅一疋 兩頭娘子謝夫人

閬峰綺閣幾千丈 瑤水西流十二城 曾見周靈王太子 碧桃花下自吹笙

赤城橋東見月夜 佛壠寺邊行月僧 閑蹋莓苔繞琪樹 海光清淨對心燈

昨日新花紅滿眼 今朝美酒綠留人 更宜明月含芳露 憑仗蕭郎夜賞春

白雪翦花朱蠟蒂 折花傳笑惜春人 請君白日留明日 一醉春風莫厭頻

紫煙衣上繡春雲 清隱山書小篆文 明月在天將鳳管 夜深吹向玉晨君

竹間深路馬驚嘶 獨入蓬門半似迷 勞問圃人終歲事 桔槔聲裏雨春畦

柳塘煙起日西斜 竹浦風迴鴈弄沙 煬帝春遊古城在 壞宮芳草滿人家

嬋娟春盡暮心秋 鄰里同年半白頭 爲問蓬萊近消息 海波平靜好東遊

採蓮朅來水無風 蓮潭如鑑松如龍 夏衫短袖交斜紅 豔歌笑鬬新芙蓉

黃昏潮落南沙明 月光涵沙秋雪清 水文不上煙不蕩 平平玉田冷空曠

團團銅鏡似潭水 心愛玉顏私自親 一經離別少年改 難與清光相見新

魚鏁生衣門不開 玉筐金月共塵埃 青山石婦千年望 雷雨曾知來不來

婺女星邊氣不秋 金華山水似瀛州 含香太守心清淨 去與神仙日日遊

楚山清洛兩無期 夢裏春風玉樹枝 何況芙蓉樓上客 海門江月亦相思

畫中留得清虛質 人世難逢白鶴身 應見茅盈哀老弟 爲持金籙救生人

姓丁黃鶴遼東去 客倩仙翁海上人 聞道姓名多改變 只今偕是聖朝臣

鄉無竹圃爲三徑 貧寄鄰家已二年 惟有素風身未墜 世間開口不言錢

舊房西壁畫支公 昨暮今晨色不同 遠客閑心無處所 獨添香火望虛空

風行露宿不知貧 明月爲心又是身 欲問月中無我法 無人無我問何人

滿山雨色應難見 隔澗經聲又不聞 紫閣夜深多入定 石臺誰爲掃秋雲

雕楹綵檻壓通波 魚鱗碧幕銜曲玉 夜深星月伴芙蓉 如在廣寒宮裏宿

道士夜誦蘂珠經 白鶴下遶香煙聽 夜移經盡人上鶴 仙風吹入秋冥冥

吏散重門印不開 玉琴招鶴舞裴回 野人爲此多東望 雲雨仍從海上來

西臺御史重難言 落木疎籬遶病魂 一望青雲感驄馬 欵行黃草出柴門

菊花低色過重陽 似憶王孫白玉觴 今日王孫好收採 高天已下兩迴霜

幽人往往懷麻姑 浮世悠悠仙景殊 自從青鳥不堪使 更得蓬萊消息無

湖上清涼月更好 天邊旅人猶未歸 幾見金波滿還破 草蟲聲畔露沾衣

襄陽太守沈碑意 身後身前幾年事 湘江千歲未爲陵 水底魚龍應識字

憶見特公賞秋處 涼溪看月清光寒 今夕深溪又相映 特公何處共團圓

一朵蓬萊在世間 梵王宮闕翠雲間 近南溪水更清淺 聞道遊人未忍還

隨雲步入青牛谷 青牛道士留我宿 可憐夜久月中行 惟有壇邊一枝竹

聞說天壇花耐涼 笑風含露對秋光 欲求御史更分別 何似衣花歲歲香

芙蓉寒豔鏤冰姿 天朗燈深拔豸時 好見吹笙伊洛上 紫煙丹鳳亦相隨

身非居士常多病 心愛空王稍覺閑 師問寄禪何處所 浙東青翠沃洲山

金嶺雪晴僧獨歸 水文霞彩衲禪衣 可憐石室燒香夜 江月對心無是非

世間禊事風流處 鏡裏雲山若畫屏 今日會稽王內史 好將賓客醉蘭亭

心交別我西京去 愁滿春魂不易醒 從此無人訪窮病 馬蹄車轍草青青

楚客秋思著黃葉 吳姬夜歌停碧雲 聲盡燈前各流淚 水天涼冷鴈離羣

玉鉤欄下寒泉水 金轆轤邊影照人 此水今爲九泉路 數枝花照數堆塵

蜀川牋紙綵雲初 聞說王家最有餘 野客思將池上學 石楠紅葉不堪書

西風應時筋角堅 承露牧馬水草冷 可憐黃河九曲盡 氈館牢落胡無影

南塘旅舍秋淺清 夜深綠蘋風不生 蓮花受露重如睡 斜月起動鴛鴦聲

塘東白日駐紅霧 早魚翻光落碧潯 畫舟蘭棹欲破浪 恐畏驚動蓮花心

雙飛鷓鴣春影斜 美人盤金衣上花 身爲父母幾時客 一生知向何人家

去年河上送行人 萬里弓旌一武臣 聞道玉關烽火滅 犬戎知有外家親

昨夜清涼夢本山 眠雲喚鶴有慙顏 青蓮道士長堪羨 身外無名至老閑

栢梁宸居清窈窕 東方先生夜待詔 夜久月當承露盤 內人吹笙舞鳳鸞

月映東窗似玉輪 未央前殿絕聲塵 宮槐花落西風起 鸚鵡驚寒夜喚人

湘江舞罷忽成悲 便脫蠻靴出絳帷 誰是蔡邕琴酒客 魏公懷舊嫁文姬

窗外捲簾侵碧落 檻前敲竹嚮青冥 黃昏不欲留人宿 雲起風生龍虎醒

萬里茫茫天塹遙 秦皇底事不安橋 錢塘江口無錢過 又阻西陵兩信潮

流鶯春曉喚櫻桃 花外傳呼殿影高 抱裏琵琶最承寵 君王勅賜玉檀槽

粉光花色葉中開 荷氣衣香水上來 棹響清潭見斜領 雙鴛何事亦相猜

鴛鴦樓下萬花新 翡翠宮前百戲陳 夭矯翔龍銜火樹 飛來瑞鳳散芳春

仙蹕初傳紫禁香 瑞雲開處夜花芳 繁弦促管升平調 綺綴丹蓮借月光

春至金河雪似花 蕭條玉塞但胡沙 曉來重上關城望 惟見驚塵不見家

臨路深懷放廢慚 夢中猶自憶江南 莫言塞北春風少 還勝炎荒入瘴嵐

高蓋山頭日影微 黃昏獨立宿禽稀 林間滴酒空垂淚 不見丁寧囑早歸

去歲買琴不與價 今年沽酒未還錢 門前債主雁行立 屋裏醉人魚貫眠

讒語能令骨肉離 姦情難測事堪悲 何因掘得江充骨 搗作微塵祭望思

東君珂佩響珊珊 青馭多時下九關 方信玉霄千萬里 春風猶未到人間

應爲陽春信未傳 固將青豔屬殘年 東君欲待尋佳約 剩寄衣香與粉綿

迎春雪豔飄零極 度夕蟾華掩映多 欲托清香傳遠信 一枝無計奈愁何

靚妝纔罷粉痕新 遞曉風回散玉塵 若遣有情應悵望 已兼殘雪又兼春

青帝來時值遠芳 殘花殘雪尚交光 隔年擬待春消息 得見春風已斷腸

榆葉飄零碧漢流 玉蟾珠露兩清秋 僊家若有單棲恨 莫向銀臺半夜遊

日落風回卷碧霓 芳蓬一夜拆龍泥 銀臺級級連清漢 桂子香濃月杵低

風幌涼生白袷衣 星榆纔亂絳河低 月明休近相思樹 恐有韓憑一處棲

句芒宮樹已先開 珠蘂瓊花鬬剪裁 散作上林今夜雪 送教春色一時來

銀花珠樹曉來看 宿醉初醒一倍寒 已似王恭披鶴氅 憑欄仍是玉欄干

星榆葉葉晝離披 雲粉千重凝不飛 崑玉樓臺珠樹密 夜來誰向月中歸

曲岸蘭叢雁飛起 野客維舟碧煙裏 竿頭五兩轉天風 白日楊花滿流水

三條陌上拂金羈 萬里橋邊映酒旗 此日令人腸欲斷 不堪將入笛中吹

柳花撲簾春欲盡 綠陰障林鶯亂啼 秖愁明日送春去 落日滿園啼竹雞

宮女三千去不回 真珠翠羽是塵埃 夫差舊國久破碎 紅燕自歸花自開

成帝夫人淚滿懷 璧宮相趁落空堦 可憐玉貌花前死 惟有君恩白燕釵

霍家有女字成君 年少教人著繡裙 枉殺宮中許皇后 椒房恩澤是浮雲

駿馬金鞍白玉鞭 宮中來取李延年 承恩直日鴛鴦殿 一曲清歌在九天

鶴髮垂肩尺許長 離家三十五端陽 兒童見說深驚訝 却問何方是故鄉

笙歌只解鬧花天 誰是敲冰掉小船 爲覓瀟湘幽隱處 夜深載月聽鳴泉

山中盡日無人到 竹外交加百鳥鳴 昨日小樓微雨過 櫻桃花落晚風晴

踏碎羊山黃葉堆 天飛細雨隱輕雷 朗陵莫訝來何晚 不忍聽君話別杯

客窗強飲太怱怱 急雨寒風意萬重 驀上心來消未得 夢回又聽五更鐘

一陽纔動伏羣陰 萬物於今寓太音 若喜長生添線日 微微消息識天心

轆轤千轉勞筋力 待得甘泉渴殺人 且共山麋同飲澗 玉沙鋪底淺磷磷

巷底蕭蕭絕市塵 供愁疎雨打黃昏 悠然一曲泉明調 淺立閑愁輕閉門

淒淒切切斷腸聲 指滑音柔萬種情 花影深沈遮不住 度幃穿幕又殘更

伶兒竹聲愁繞空 秦女淚濕燕支紅 玉桃花片落不住 三十六簧能喚風

石家金谷舊歌人 起唱花筵淚滿巾 紅粉少年諸弟子 一時惆悵望梁塵

雲滿衣裳月滿身 輕盈歸步過流塵 五更無限留連意 常恐風花又一春

姑蘇太守青娥女 流落長沙舞柘枝 坐滿繡衣皆不識 可憐紅臉淚雙垂

黃鶯啼時春日高 紅芳發盡井邊桃 美人手暖裁衣易 片片輕花落翦刀

新創仙亭覆石壇 雕梁峻宇入雲端 嶺北嘯猨高枕聽 湖南山色捲簾看

三年遊宦也迷津 馬困長安九陌塵 都作無成不歸去 古來妻嫂笑蘇秦

君王多感放東歸 從此秦宮不復期 春景似傷秦喪主 落花如雨淚臙脂

姊妹無多兄弟少 舉家鍾愛年最小 有時繞樹山鵲飛 貪看不待畫眉了

自笑家貧客到疎 滿庭煙草不能鋤 今朝誰料三千里 忽得劉京一紙書

手爇寒燈向影頻 回文機上暗生塵 自家夫壻無消息 却恨橋頭賣卜人

愛彼山中石泉水 幽深夜夜落空裏 至今憶得臥雲時 猶自涓涓在人耳

重重道氣結成神 玉闕金堂逐日新 若數西山得道者 連予便是十三人

古稱天柱連九天 峨嵋道士棲其巔 近聞教得玄鶴舞 試憑驅出青芝田

夜上幽巖踏靈草 松枝已疎桂枝老 新詩幾度惜不吟 此處一聲風月好

腥臊海邊多鬼市 島夷居處無鄉里 黑皮少年學採珠 手把生犀照鹹水

自得居王寵愛時 敢言春色上寒枝 十年宮裏無人問 一日承恩天下知

前日滿林紅錦遍 今日遶林看不見 空餘古岸泥土中 零落臙脂兩三片

杜鵑花時夭豔然 所恨帝城人不識 丁寧莫遣春風吹 留與佳人比顏色

日輪浮動羲和推 東方一軋天門開 風神爲我掃煙霧 四海蕩蕩無塵埃

攬衣起兮望秋河 濛濛遠霧飛輕羅 蟠桃樹上日欲出 白榆枝畔星無多

扶桑枝邊紅皎皎 天雞一聲四溟曉 偶看仙女上青天 鸞鶴無多采雲少

師子座中香已發 西方佛偈南僧說 惠風吹盡六條塵 清淨水中初見月

前日萌芽小於粟 今朝草樹色已足 天公不語能運爲 驅遣羲和染新綠

團團月光照西壁 嵩陽故人千里隔 不知三十六峰前 定為何處峰前客

莎地陰森古蓮葉 游龜暗老青苔甲 池邊道士誇眼明 夜取蟭螟摘蚊睫

莫愁新得年十六 如蛾雙眉長帶綠 初學箜篌四五人 莫愁獨自聲前足

紫煙捧日爐香動 萬馬千車踏新凍 繡衣年少朝欲歸 美人猶在青樓夢

君有絕藝終身寶 方寸巧心通萬造 忽然寫出澗底松 筆下看看一枝老

山房水閣連空翠 沈沈下有蛟龍睡 老僧趺坐入定時 不知花落黃金地

峴山自高水自綠 後輩詞人心眼俗 鹿門才子不再生 怪景幽奇無管屬

身狎吳兒客在蜀 春深屢唱思鄉曲 峨眉風景無主人 錦江悠悠爲誰綠

風吹榆錢落如雨 繞林繞屋來不住 知爾不堪還酒家 漫教夷甫無行處

蒼生應怪君起遲 蒲輪重輾嵩陽道 功成名遂來不來 三十六峰仙鶴老

老人今年八十幾 口中零落殘牙齒 天陰傴僂帶嗽行 猶向巖前種松子

何人步虛南峰頂 鶴唳九天霜月冷 仙詞偶逐東風來 誤飄數聲落塵境

主人家在龍池側 水中有魚不敢食 終朝采藥供仙廚 却笑桃花少顏色

幾歎紅桃開未得 忽驚造化新裝飾 一種同霑榮盛時 偏荷清光借顏色

深色臙脂碎剪紅 巧能攢合是天公 莫言無物堪相比 妖豔西施春驛中

曾去玄洲看種玉 那似君家滿庭竹 客來不用呼清風 此處挂冠涼自足

幽居正想飡霞客 夜久月寒珠露滴 千年獨鶴兩三聲 飛下巖前一枝柏

去鴈聲遙人語絕 誰家素機織新雪 秋山野客醉醒時 百尺老松銜半月

獨鶴孤雲兩難說 明朝又作東西別 知君少壯無幾年 莫愛閑吟老松月

道俗駢闐留不住 羅浮山上有心期 却愁仙處人難到 別後音書寄與誰

灑水初晴物候新 飡霞閣上最宜春 山花四面風吹入 爲我鋪牀作錦茵

三十年前與君別 可憐容色奪花紅 誰知日月相催促 此度見君成老翁

西歸公子何時降 南岳先生早晚來 巡歷世間猶未遍 乞求鸞鶴且裴回

丹田自種留年藥 玄谷長生續命芝 世上漫忙兼漫走 不知求己更求誰

火天無處買清風 悶發時來入梵宮 只向方師小廊下 回看門外是樊籠

一年三百六十日 賞心那似春中物 草迷曲塢花滿園 東家少年西家出

六合八荒游未半 子孫零落暫歸來 井邊不認捎雲樹 多是門人在後栽

洞中日月洞中仙 不算離家是幾年 出郭始知人代變 又須拋却古時錢

酒腸雖滿少歡情 身在雲州望帝城 巡次合當誰令改 先須爲我打還京

官罷江南客恨遙 二年空被酒中消 不知暗數春游處 偏憶揚州第幾橋

黃鳥啼多春日高 紅芳開盡井邊桃 美人手暖裁衣易 片片輕雲落剪刀

水有青蓮沙有金 老僧於此獨觀心 愁人欲寄中峰宿 只恐白猨啼夜深

雲髻已收金鳳皇 巧勻輕黛約殘粧 不知昨夜新歌響 猶在誰家繞畫梁

只怪素亭黏黛色 溪煙爲我染莓苔 欲知源上春風起 看取桃花逐水來

聲聲扣出碧琅玕 能使秋猨欲呌難 詩興未窮心更遠 手垂青拂向雲看

心竅玲瓏貌亦奇 榮枯只在手中移 今朝故向霜天裏 點破繁花四五枝

千淘萬洗紫光攢 夜火熒熒照玉盤 恐是麻姑殘米粒 不曾將與世人看

露盤滴時河漢微 美人燈下裁春衣 蟾蜍東去鵲南飛 芸香省中郎不歸

篋貯靈砂日日看 欲成仙法脫身難 不知誰向交州去 爲謝羅浮葛長官

醉騎白馬走空衢 惡少皆稱電不如 五鳳街頭新勒轡 半垂衫袖揖金吾

去歲清明霅溪口 今朝寒食鏡湖西 信知天地心不易 還有子規依舊啼

老去唯將藥裹行 無家無累一身輕 却教年少取書卷 小字燈前鬬眼明

夜靜門深紫洞煙 孤行獨坐憶神仙 三清宫裏月如晝 十二宫樓何處眠

愁見橋邊荇葉新 蘭舟枕水楫生塵 從來不是無蓮采 十頃蓮塘賣與人

班藤爲杖草爲衣 萬壑千峰獨自歸 縱令相憶誰相報 桂樹巖邊人信稀

怪來頻起詠刀頭 楓葉枝邊一夕秋 又向江南別才子 却將風景過揚州

天塹茫茫連沃焦 秦皇何事不安橋 錢塘渡口無錢納 已失西興兩信潮

暫憑春酒換愁顏 今日應須醉始還 池上有門君莫掩 從教野客見青山

欲折楊枝別恨生 一重枝上一啼鶯 亂山重疊雲相掩 君向亂山何處行

采松仙子徒銷日 喫菜山僧枉過生 多謝藍田王少府 人間詩酒最關情

玄髮新簪碧藕花 欲添肌雪餌紅砂 世間風景那堪戀 長笑劉郎漫憶家

明鏡湖中休采蓮 却師阿母學神仙 朱絲誤落青囊裏 猶是箜篌第幾弦

二千餘里採瓊瓌 到處傷心瓦礫堆 唯有繡衣周柱史 獨將珠玉挂西臺

阿母從天降幾時 前朝惟有漢皇知 仙桃不啻三回熟 飽見東方一小兒

越山花去剡藤新 才子風光不厭春 第一莫尋溪上路 可憐仙女愛迷人

擾擾凡情逐水流 世間多喜復多憂 一回行到馮公院 便欲令人百事休

行擁朱輪錦幨兒 望仙門外叱金羈 染鬚偷嫩無人覺 唯有平康小婦知

纏紅結紫畏風吹 嫋娜初回弱柳枝 買笑未知誰是主 萬人心逐一人移

欲住村西日日慵 上山無水引高蹤 誰能求得秦皇術 爲我先驅紫閣峰

三展蜀牋皆郢曲 我心珍重甚瓊瑤 應緣水府龍神睡 偷得蛟人五色綃

爲君三日廢行程 一縣官人是酒朋 共憶襄陽同醉處 尚書坐上納銀觥

僧舍清涼竹樹新 初經一雨洗諸塵 微風忽起吹蓮葉 青玉盤中瀉水銀

身倚西門笑向東 牡丹初折一枝紅 市頭日賣千般鏡 知落誰家新匣中

繞洞尋花日易銷 人間無路得相招 呦呦白鹿毛如雪 踏我桃花過石橋

鸞鶴每於松下見 笙歌常向坐中聞 手持十節龍頭杖 不指虛空即指雲

大堤女兒郎莫尋 三三五五結同心 清晨對鏡理容色 意欲取郎千萬金

看看北鴈又南飛 薄倖征夫久不歸 蟢子到頭無信處 凡經幾度上人衣

何事經年斷書信 愁聞遠客說風波 西家還有望夫伴 一種淚痕兒最多

簇錦攢花鬬勝遊 萬人行處最風流 無端自向春園裏 笑摘青梅呌阿侯

傷見路邊楊柳春 一重折盡一重新 今年還折去年處 不送去年離別人

百戰放歸成老翁 餘生得出死人中 今朝授敕三回舞 兩賜青娥又拜公

千樹繁紅遶碧泉 正宜尊酒對芳年 明朝欲飲還來此 只怕春風却在前

翠娥初罷繞梁詞 又見雙鬟對舞時 一抱紅羅分不足 參差裂破鳳皇兒

碧蹄新壓步初成 玉色郎君弄影行 賺殺唱歌樓上女 伊州誤作石州聲

西鄰年少問東鄰 柳岸花隄幾處新 昨夜雨多春水闊 隔江桃葉喚何人

却思毫末栽松處 青翠纔將衆草分 今日散材遮不得 看看氣色欲凌雲

皎潔西樓月未斜 笛聲寥亮入東家 却令燈下裁衣婦 誤翦同心一半花

喃喃解語鳳皇兒 曾聽棃園竹裏吹 誰謂五陵年少子 還將此曲暗相隨

越椀初盛蜀茗新 薄煙輕處攪來勻 山僧問我將何比 欲道瓊漿却畏嗔

煎茶水裏花千片 候客亭中酒一樽 獨對春光還寂寞 羅浮道士忽敲門

閑雲生葉不生根 常被重重蔽石門 賴有風簾能埽蕩 滿山晴日照乾坤

虎跡新逢雨後泥 無人家處洞邊溪 獨行歸客晚山裏 賴有鷓鴣臨路岐

今朝造化使春風 開拆西施面上紅 竟日眼前猶不足 數株舁入寸心中

報花消息是春風 未見先教何處紅 想得芳園十餘日 萬家身在畫屏中

清辭再發郢人家 字字新移錦上花 能使龍宮買綃女 低回不敢織輕霞

路絕空林無處問 幽奇山水不知名 松門拾得一片屐 知是高人向此行

高棲只在千峰裏 塵世望君那得知 長憶去年風雨夜 向君窗下聽猨時

漆點雙眸鬢繞蟬 長留白雪占胸前 愛將紅袖遮嬌笑 往往偷開水上蓮

斜月朧朧照半牀 煢煢孤妾嬾收妝 燈前再覽青銅鏡 枉插金釵十二行

仙女羣中名最高 曾看王母種仙桃 手題金簡非凡筆 道是天邊玉兔毛

世間無遠可爲游 六合朝行夕已周 壇上夜深風雨靜 小仙乘月繫蒼虯

游山遊水幾千重 二十年中一度逢 別易會難君且住 莫交青竹化爲龍

青溪道士紫霞巾 洞裏仙家舊是鄰 每見桃花逐流水 無回不憶武陵人

夭夭花裏千家住 總爲當時隱暴秦 歸去不論無舊識 子孫今亦是他人

秦世老翁歸漢世 還同白鶴返遼城 縱令記得山川路 莫問當時州縣名

欲駐如今未老形 萬重山上九芝清 君今若問採芝路 踏水踏雲攀杳冥

小有洞中長住客 大羅天下後來仙 出門即是尋常處 未可還它跨鶴鞭

分明得道謝自然 古來漫說尸解仙 如花年少一女子 身騎白鶴遊青天

腸結愁根酒不消 新驚白髮長愁苗 主司儻許題名姓 筆下看成度海橋

絕壁深溪無四鄰 每逢猨鶴即相親 小奴驚出垂藤下 山犬今朝吠一人

亂疊千峰掩翠微 高人愛此自忘機 春風若埽階前地 便是山花帶錦飛

聽鐘投宿入孤煙 巖下病僧猶坐禪 獨夜客心何處是 秋雲影裏一燈然

棲禪枝畔數花新 飛作琉璃池上塵 谷鳥自啼猨自呌 不能愁得定中人

碧洞青蘿不畏深 免將飢渴累禪心 若期野客來相訪 一室無煙何處尋

芳處亦將枯槁同 應緣遭化未施功 羲和若擬動鑪鞴 先鑄曲江千樹紅

每坐臺前見玉容 今朝不與昨朝同 良人一夜出門宿 減却桃花一半紅

每欲尋君千萬峰 豈知人世也相逢 一瓢遺却在何處 應挂天台最老松

霞帔尋常帶酒眠 路傍疑是酒中仙 醉來不住人家宿 多向遠山松月邊

莫驅歸騎且徘徊 更遣離情四五桮 醉後不憂迷客路 遙看瀑布識天台

縹緲吾家一女仙 冰容雖小不知年 有時頻夜看明月 心在嫦娥几案邊

初來唯見空樹枝 今朝滿院花如雪 門前爲報諸少年 明日來遲不堪折

誰能枉駕入荒榛 隨例形相土木身 不及連山種桃樹 花開猶得識夫人

且將一笑悅豐年 漸老那能日日眠 引客特來山地上 坐看秋水落紅蓮

羈情含蘖復含辛 淚眼看花只似塵 天遣春風領春色 不教分付與愁人

麻衣年少雪爲顏 却笑孤雲未是閑 此去若逢花柳月 棲禪莫向苧蘿山

君在鏡湖西畔住 四明山下莫經春 門前幾箇采蓮女 欲泊蓮舟無主人

人厭爲霖水毀溪 牀邊生菌路成泥 雨師一日三回到 棟裏閑雲豈得棲

羊馬羣中覓人道 鴈門關外絕人家 昔時聞有雲中郡 今日無雲空見沙

半夜尋幽上四明 手攀松桂觸雲行 相呼已到無人境 何處玉簫吹一聲

年少鄭郎那解愁 春來閑臥酒家樓 胡姬若擬邀他宿 挂却金鞭繫紫騮

琵琶洲上人行絕 干越亭中客思多 月滿秋江山冷落 不知誰問夜如何

嬌羞不肯點新黃 踏過金鈿出繡牀 信物無端寄誰去 等閑裁破錦鴛鴦

同心帶裏脫金錢 買取頭花翠羽連 手執木蘭猶未慣 今朝初上采菱船

錦繡堆中臥初起 芙蓉面上粉猶殘 臺前也欲梳雲髻 只怕盤龍手捻難

馬上徒勞別恨深 總緣如玉不輸金 已知賤妾無歸日 空荷君王有悔心

欲令雪貌帶紅芳 更取金瓶瀉玉漿 鳳管鶴聲來未足 嬾眠秋月憶蕭郎

憶昔西施人未求 浣紗曾向此溪頭 一朝得侍君王側 不見玉顏空水流

何處邀君話別情 寒山木落月華清 莫愁今夜無詩思 已聽秋猨第一聲

行路少年知不知 襄陽全欠舊來時 宜城賈客載錢出 始覺大堤無女兒

黎洲老人命余宿 杳然高頂浮雲平 下視不知幾千仞 欲曉不曉天雞聲

萬條金線帶春煙 深染青絲不直錢 又免生當離別地 宮鵶啼處禁門前

潘令新詩忽寄來 分明繡段對花開 此時欲醉紅樓裏 正被歌人勸一桮

玉磬敲時清夜分 老龍吟斷碧天雲 隣房逢見廣州客 曾向羅浮山裏聞

君親同是先王道 何如骨肉一處老 也知臣子合佐時 自古榮華誰可保

中峰高拄泬寥天 上有茅菴與石泉 晴景獵人曾望見 青藍色裏一僧禪

拾遺帝側知難得 官緊才微恐不勝 好是中朝絕親友 九華山下詔來徵

三千里外一微臣 二十年來任運身 今日忽蒙天子召 自慙驚動國中人

見說九華峰上寺 日宮猶在下方開 其中幽境客難到 請爲詩中圖畫來

二十年前此夜中 一般燈燭一般風 不知歲月能多少 猶著麻衣待至公

人間擾擾唯閑事 自見高人只有詩 寂寞嵩峰雲外寺 常多夢裏過齋時

城中聽得新經論 却過關東說向人 舊國門徒終日望 見時應是見真身

日日攻詩亦自彊 年年供應在名場 春風驛路歸何處 紫閣山邊是草堂

幾年山下事仙翁 名在長生籙籍中 燒得藥成須寄我 曾爲主簿與君同

記得春闈同席試 逡巡何啻十年餘 今日相逢又相送 予乘五馬子單車

詩新得意恣狂疎 揮手終朝力有餘 今到詩家渾手戰 欲題名字倩人書

梵書鈔律千餘紙 淨院焚香獨受持 童子病來煙火絕 清泉漱口過齋時

千官曉立鑪煙裏 立近丹墀是起居 彩筆專書皇帝語 書成幾卷太平書

千騎紅旗不可攀 水頭獨立暮方還 家人怪我渾如病 尊酒休傾筆硯間

纔歸龍尾含雞舌 更立螭頭運兔毫 閶闔欲開金漏盡 冕旒初坐御香高

尋常自怪詩無味 雖被人吟不喜聞 見說與君同一格 數篇到火却休焚

夜歸曉出滿衣塵 轉覺才名帶累身 莫覓舊來終日醉 世間盃酒屬閑人

繞籬栽杏種黃精 曉侍罏煙暮出城 萬事將身求總易 學君難得是長生

銀輪玉兔向東流 瑩淨三更正好遊 一片黑雲何處起 皁羅籠却水精毬

浮萍重疊水團圓 客遶千遭屐齒痕 莫驚池裏尋常滿 一井清泉是上源

曉上上方高處立 路人羨我此時身 白雲向我頭上過 我更羨他雲路人

曉看樓殿更鮮明 遙隔朱欄見鹿行 武帝自知身不死 教修玉殿號長生

花落鶯飛深院靜 滿堂賓客盡詩人 城中杯酒家家有 唯是君家酒送春

嫩綠微黃碧澗春 採時聞道斷葷辛 不將錢買將詩乞 借問山翁有幾人

辭得官來疾漸平 世間難有此高情 新秋月滿南溪裏 引客乘船處處行

蓮華峰下郡齋前 遶砌穿池貯瀑泉 君到亦應閑不得 主人草聖復詩仙

今朝街鼓何人聽 朝客開門對雪眠 豈比直廬丹禁裏 九重天近色彌鮮

昨是兒童今是翁 人間日月急如風 常聞欲向滄江去 除我無人與子同

皇恩特許拜杭壇 欲謝旌旄去就難 偷擬白頭瞻畫戟 四神俱散髮毛寒

得陪桃李植芳叢 別感生成太昊功 今日無言春雨後 似含冷涕謝東風

上方清淨無因住 唯願他生得住持 只恐無生復無我 不知何處更逢師

忍寒停酒待君來 酒作凌凘火作灰 半夜出門重立望 月明先自下高臺

蕙帶纏腰復野蔬 一莊水竹數房書 舉頭忽見南山雪 便說休官相近居

擬服松花無處學 嵩陽道士忽相教 今朝試上高枝採 不覺傾翻仙鶴巢

黃金絲挂粉牆頭 動似顛狂靜似愁 遊客見時心自醉 無因得見謝家樓

葉葉如眉翠色濃 黃鶯偏戀語從容 橋邊陌上無人識 雨濕煙和思萬重

江上東西離別饒 舊條折盡折新條 亦知春色人將去 猶勝狂風取次飄

二月楊花觸處飛 悠悠漠漠自東西 謝家詠雪徒相比 吹落庭前便作泥

江亭楊柳折還垂 月照深黃幾樹絲 見說隋堤枯已盡 年年行客怪春遲

往年六月蟬應到 每到聞時骨欲驚 今日槐花還似發 却愁聽盡更無聲

湖南譙國盡英髦 心事相期節義高 解下佩刀無所惜 新聞天子付三刀

衰病近來行少力 光公乞我百齡藤 閑來杖此向何處 過水緣山只訪僧

將軍作鎮古汧洲 水膩山春節氣柔 清夜滿城絲管散 行人不信是邊頭

箭利弓調四鎮兵 蕃人不敢近東行 沿邊千里渾無事 唯見平安火入城

無生深旨誠難解 唯是師言得正真 遠近遲齋來諦聽 酒坊魚市盡無人

入門石徑半高低 閑處無非是藥畦 致得仙禽無去意 花間舞罷洞中棲

江頭數頃杏花開 車馬爭先盡此來 欲待無人連夜看 黃昏樹樹滿塵埃

獨樹倚亭新月入 城牆四面鏁山多 去年今夜還來此 坐見西風褭鵲窠

楊柳垂絲與地連 歸來一醉向溪邊 相逢頭白莫惆悵 世上無人長少年

別酒已酣春漏前 他人扶上北歸船 潯陽渡口月未上 漁火照江仍獨眠

衡陽到却十三春 行脚同來有幾人 老大又思歸嶽裏 當時來漆祖師身

草履初登南客船 銅瓶猶貯北山泉 衡陽舊寺秋歸去 門鏁寒潭幾樹蟬

萬里獨行無弟子 惟齎筇竹與檀龕 看經更向吳中老 應是山川似劒南

一生愛竹自未有 每到此房歸不能 高人留宿話禪後 寂寞雨堂空夜燈

潯陽却到是何日 此地今無舊使君 長憶窮冬宿廬嶽 瀑泉冰折共僧聞

太行嶺上二尺雪 崔涯袖中三尺鐵 一朝若遇有心人 出門便與妻兒別

隴上泉流隴下分 斷腸嗚咽不堪聞 嫦娥一入月中去 巫峽千秋空白雲

二年不到宋家東 阿母深居僻巷中 含淚向人羞不語 琵琶弦斷倚屏風

日暮迎來香閤中 百年心事一宵同 寒雞鼓翼紗窗外 已覺恩情逐曉風

赤板橋西小竹籬 槿花還似去年時 淡黃衫子渾無色 腸斷丁香畫雀兒

年去年來秋更春 魏家園廟已成塵 只今惟有西陵在 無復當時歌舞人

莫怨工人醜畫身 莫嫌明主遣和親 當時若不嫁胡虜 秖是宮中一舞人

蓪草頭花椰葉裙 蒲葵樹下舞蠻雲 引領望江遙滴酒 白蘋風起水生文

棖棖山響荅琵琶 酒濕青莎肉飼鴉 樹葉無聲神去後 紙錢灰出木綿花

牡丹妖豔亂人心 一國如狂不惜金 曷若東園桃與李 果成無語自成陰

蟬噪古槐疏葉下 樹銜斜日映孤城 欲知潘鬢愁多少 一夜新添白數莖

海燕雙飛意若何 曲梁嘔嘎語聲多 茅檐不必嫌卑陋 猶勝吳宮爇爾窠

春雪空濛簾外斜 霏微半入野人家 長天遠樹山山白 不辨梅花與柳花

公子王孫逐後塵 綠珠垂淚滴羅巾 侯門一入深如海 從此蕭郎是路人

萬卷書生劉魯風 煙波萬里謁文翁 無錢豈與韓知客 名紙毛生不肯通

崖壁盤空天路回 白雲行盡見瓊臺 洞門黯黯陰雲閉 金闕曈曈日殿開

錦蓮浮處水粼粼 風外香生襪底塵 荷葉荷裙相映色 聞歌不見採蓮人

幾樹晴葩映水開 亂紅狼籍點蒼苔 東風留得殘枝在 爲惜餘芳獨看來

大堤楊柳雨沈沈 萬縷千條惹恨深 飛絮滿天人去遠 東風無力繫春心

著雨胭脂點點消 半開時節最妖嬈 誰家更有黃金屋 深鎖東風貯阿嬌

三千里外布干戈 果得鯨鯢入網羅 今日寶刀無殺氣 只緣君處受恩多

帝城雲物得陽春 水國煙花失主人 昨日天風吹樂府 六宮絲管一時新

眼似真珠鱗似金 時時動浪出還沈 河中得上龍門去 不歎江湖歲月深

遙想平原兔正肥 千迴礪吻振毛衣 縱令啄解絲縧結 未得人呼不敢飛

舊壘危巢泥已落 今年故向社前歸 連雲大廈無棲處 更望誰家門戶飛

十指中央了五行 說人休咎見前生 我來本乞真消息 却怕呵錢卦欲成

家住吳王舊苑東 屋頭山水勝屏風 尋常夢在秋江上 釣艇游揚藕葉中

木牛零落陣圖殘 山姥燒錢古栢寒 七縱七擒何處在 茅花櫪葉蓋神壇

六出花飛處處飄 黏窗著砌上寒條 朱門到曉難盈尺 盡是三軍喜氣消

及第全勝十政官 金鞍鍍了出長安 馬頭漸入揚州郭 爲報時人洗眼看

爪葉鱗條龍不盤 梳風幕翠一庭寒 莫言只是人長短 須作浮雲向上看

明日鑾輿欲向東 守宮金翠帶愁紅 九門佳氣已西去 千里花開一夜風

樟亭驛上題詩客 一半尋爲山下塵 世事日隨流水去 紅花還似白頭人

真宰偏饒麗景家 當春盤出帶根霞 從開一朵朝衣色 免踏塵埃看雜花

拋杉背栢冷僧簾 鎖月梳風出殿簷 還似天台新雨後 小峯雲外碧尖尖

徙倚仙居遶翠樓 分明宮漏靜兼秋 長安夜夜家家月 幾處笙歌幾處愁

舊傳天上千年熟 今日人間五日香 紅軟滿枝須作意 莫交方朔施偷將

逢時不得致升平 豈是明君忘姓名 眼暗髮枯緣世事 今來無淚哭先生

長安豪貴惜春殘 爭賞先開紫牡丹 別有玉杯承露冷 無人起就月中看

杜甫在時貪入蜀 孟郊生處却歸秦 如今始會麻姑意 借問山川與後人

丁丁向晚急還稀 啄徧庭槐未肯歸 終日與君除蠹害 莫嫌無事不頻飛

琉璃地上開紅豔 碧落天頭散曉霞 應是向西無地種 不然爭肯重蓮花

眼前無奈蜀葵何 淺紫深紅數百窠 能共牡丹爭幾許 得人嫌處祗緣多

藕花衫子柳花裙 多著沈香慢火熏 惆悵妝成君不見 空教綠綺伴文君

玉輪江上雨絲絲 公子游春醉不知 翦渡歸來風正急 水濺鞍帕嫩鵝兒

汴水通淮利最多 生人爲害亦相和 東南四十三州地 取盡脂膏是此河

中原無鹿海無波 鳳輦鸞旗出幸多 今日故宮歸寂寞 太平功業在山河

老夫三日門前立 珠箔銀屏晝不開 詩卷却拋書袋裏 正如閑看華山來

金粉爲書重莫過 黃庭舊許右軍多 請看今日酬恩德 何似當年爲愛鵝

松窗久是飡霞客 山縣新爲主印官 混俗故來分利祿 不教長作異人看

渡頭風晚葉飛頻 君去還吳我入秦 雙淚別家猶未斷 不堪仍送故鄉人

秋中帝里經旬雨 晴後蟬聲更不聞 牢落閑庭新病起 故鄉南去雁成羣

勢似孤峯一片成 坐來疑有白雲生 主人莫怪殷勤看 遠客長懷舊隱情

隴頭禾偃乳烏飛 兀倚征鞍倍憶歸 正值江南新釀熟 可容閑却老萊衣

相思迢遞隔重城 鳥散堦前竹塢清 定擬秋涼過南崦 長松石上聽泉聲

憶共蒲團話夜鐘 別來落葉閟行蹤 遙知黛色秋常翫 住向靈巖第幾峯

吳門東去路三千 到得閶門暫泊船 老父出迎應倒屣 貧居江上信誰傳

鳳兮鳳兮非無皇 山重水闊不可量 梧桐結陰在朝陽 濯羽弱水鳴高翔

一葉飄然下弋陽 殘霞昏日樹蒼蒼 吳溪漫淬干將劍 却是猨聲斷客腸

陰陰古寺杉松下 記得長明一焰燈 盡日看山人不會 影堂中是別來僧

岳陽新尉曉衙參 却是傍人意未甘 昨夜與君思賈誼 長沙猶在洞庭南

寒耿稀星照碧霄 月樓吹角夜江遙 五更人起煙霜靜 一曲殘聲遍落潮

文武千官歲仗兵 萬方同軌奏昇平 上皇一御含元殿 丹鳳門開白日明

龍虎旌旗雨露飄 玉樓歌斷碧山遙 玄宗上馬太真去 紅樹滿園香自銷

千門開鎖萬燈名 正月中旬動帝京 三百內人連袖舞 一時天上著詞聲

猩猩血綵繫頭標 天上齊聲舉畫橈 却是內人爭意切 六宮紅袖一時招

八月平時花蕚樓 萬方同樂奏千秋 傾城人看長竿出 一伎初成趙解愁

興慶池南柳未開 太真先把一枝梅 內人已唱春鶯囀 花下傞傞軟舞來

車架東來值太平 大酺三日洛陽城 小兒一伎竿頭絕 天下傳呼萬歲聲

紫陌酺歸日欲斜 紅塵開路薛王家 雙鬟笑說樓前鼓 兩仗爭輪好落花

虢國潛行韓國隨 宜春深院映花枝 金輿遠幸無人見 偷把邠王小管吹

平時東幸洛陽城 天樂宮中夜徹明 無奈李謨偷曲譜 酒樓吹笛是新聲

日映宮城霧半開 太真簾下畏人猜 黃翻綽指向西樹 不信寧哥回馬來

南來驅馬渡江濆 消息前年此月聞 唯是賈先生慟哭 不堪天意重陰雲

鄴中城下漳河水 日夜東流莫記春 腸斷宮中望陵處 不堪臺上也無人

年少多情杜牧之 風流仍作杜秋詩 可知不是長門閉 也得相如第一詞

濃豔初開小藥欄 人人惆悵出長安 風流却是錢塘寺 不踏紅塵見牡丹

咫尺雲山便出塵 我生長日自因循 憑君畫取江南勝 留向東齋伴老身

西來漸覺細塵紅 擾擾舟車路向東 可惜夏天明月夜 土山前面障南風

小徑上山山甚小 每憐僧院笑僧禪 人間莫道無難事 二十年來已是玄

新教邠娘羯鼓成 大酺初日最先呈 冬兒指向貞貞說 一曲乾鳴兩杖輕

開元皇帝掌中憐 流落人間二十年 長說承天門上宴 百官樓下拾金錢

歌喉漸退出宮闈 泣話伶官上許歸 猶說入時歡聖壽 內人初著五方衣

宜春花夜雪千枝 妃子偷行上密隨 便喚耍娘歌一曲 六宮生老是蛾眉

春風南內百花時 道唱梁州急遍吹 揭手便拈金椀舞 上皇驚笑悖拏兒

寂寞空門支道林 滿堂詩板舊知音 秋風吹葉古廊下 一半繩牀燈影深

日落寒郊煙物清 古槐陰黑少人行 關門西去華山色 秦地東來河水聲

禁門宮樹月痕過 媚眼唯看宿燕窠 斜拔玉釵燈影畔 剔開紅焰救飛蛾

元和天子昔平戎 惆悵金輿尚未通 盡日洛橋閑處看 秋風時節上陽宮

莫折宮前楊柳枝 玄宗曾向笛中吹 傷心日暮煙霞起 無限春愁生翠眉

凝碧池邊斂翠眉 景陽樓下綰青絲 那勝妃子朝元閣 玉手和煙弄一枝

風樹離離月稍明 九天龍氣在華清 宮門深鎖無人覺 半夜雲中羯鼓聲

天闕沈沈夜未央 碧雲仙曲舞霓裳 一聲玉笛向空盡 月滿驪山宮漏長

紅樹蕭蕭閣半開 上皇曾幸此宮來 至今風俗驪山下 村笛猶吹阿濫堆

水遶宮牆處處聲 殘紅長綠露華清 武皇一夕夢不覺 十二玉樓空月明

深綠衣裳小小人 每來聽裏解相親 天生合去雲霄上 一尺松栽已出塵

宛羅重縠起歌筵 活鳳生花動碧煙 一聲唱斷無人和 觸破秋雲直上天

日映宮牆柳色寒 笙歌遙指碧雲端 珠鉛滴盡無心語 強把花枝冷笑看

等閑緝綴閑言語 誇向詩人喚作詩 昨日偶拈莊老讀 萬尋山上一毫釐

古來名下豈虛爲 李白顛狂自稱時 唯恨世間無賀老 謫仙長在沒人知

遶舍煙霞爲四鄰 寒泉白石日相親 塵機不盡住不得 珍重玉山山上人

河流西下鴈南飛 楚客相逢淚濕衣 張翰思歸何太切 扁舟不住又東歸

雲暗山橫日欲斜 郵亭下馬對殘花 自從身逐征西府 每到花時不在家

離鴻聲怨碧雲淨 楚瑟調高清曉天 盡日相看俱不語 西風搖落數枝蓮

行人候曉久裴徊 不待雞鳴未得開 堪羨寒溪自無事 潺潺一夜宿關來

江流不動月西沈 南北行人萬里心 況是相逢鴈天夕 星河寥落水雲深

三十年持一釣竿 偶隨書薦入長安 由來不是求名者 唯待春風看牡丹

日光斜照集靈臺 紅樹花迎曉露開 昨夜上皇新授籙 太真含笑入簾來

虢國夫人承主恩 平明騎馬入宮門 却嫌脂粉汚顏色 淡掃蛾眉朝至尊

行却江南路幾千 歸來不把一文錢 鄉人笑我窮寒鬼 還似襄陽孟浩然

徧識青霄路上人 相逢秖是語逡巡 可勝飲盡江南酒 歲月猶殘李白身

燒得硫黃漫學仙 未勝長付酒家錢 竇常不喫齊推樂 却在人間八十年

月照宮城紅樹芳 綠窗燈影在雕梁 金輿未到長生殿 妃子偷尋阿䳰湯

旌旗不整奈君何 南去人稀北去多 塵土已殘香粉豔 荔枝猶到馬嵬坡

蹙金妃子小花囊 銷耗胸前結舊香 誰爲君王重解得 一生遺恨繫心腸

雨霖鈴夜却歸秦 猶見張徽一曲新 長說上皇和淚教 月明南內更無人

兒郎漫說轉喉輕 須待情來意自生 只是眼前絲竹和 大家聲裏唱新聲

十二年前邊塞行 坐中無語歎歌情 不堪昨夜先垂淚 西去陽關第一聲

十指纖纖玉筍紅 鴈行輕遏翠弦中 分明似說長城苦 水咽雲寒一夜風

金屑檀槽玉腕明 子弦輕撚爲多情 只愁拍盡涼州破 畫出風雷是撥聲

紅鉛拂臉細腰人 金繡羅衫軟著身 長恐舞時殘拍盡 却思雲雨更無因

千重鉤鎖撼金鈴 萬顆真珠瀉玉瓶 恰值滿堂人欲醉 甲光纔觸一時醒

垂老秋歌出塞庭 遏雲相付舊秦青 少年翻擲新聲盡 却向人前側耳聽

雲愁鳥恨驛坡前 孑孑龍旗指望賢 無復一生重語事 柘黃衫袖掩潸然

一夜梅花笛裏飛 冷沙晴檻月光輝 北風吹盡向何處 高入塞雲燕鴈稀

去年來送行人處 依舊蟲聲古岸南 斜日照溪雲影斷 水葓花穗倒空潭

寒色蒼蒼老栢風 石苔清滑露光融 半夜四山鐘磬盡 水精宮殿月玲瓏

月明如水山頭寺 仰面看天石上行 夜半深廊人語定 一枝松動鶴來聲

古寺名僧多異時 道情虛遣俗情悲 千年鶴在市朝變 來去舊山人不知

清晝房廊山半開 一瓶新汲灑莓苔 古松百尺始生葉 颯颯風聲天上來

延年不語望三星 莫說夫人上涕零 爭奈世間惆悵在 甘泉宮夜看圖形

金陵津渡小山樓 一宿行人自可愁 潮落夜江斜月裏 兩三星火是瓜州

壯士悽惶到山下 行人惆悵上山頭 生前此路已迷失 寂寞孤魂何處遊

十里長街市井連 月明橋上看神仙 人生只合揚州死 禪智山光好墓田

幾年詩酒滯江干 水積雲重思萬端 今日南方惆悵盡 樂遊原上見長安

纍纍墟墓葬西原 六代同歸蔓草根 唯是歲華流盡處 石頭城下水千痕

名花八葉嫩黃金 色照書窗透竹林 無奈美人閑把嗅 直疑檀口印中心

散亂隨風處處勻 庭前幾日雪花新 無端惹著潘郎鬢 驚殺綠窗紅粉人

曉風抹盡燕支顆 夜雨催成蜀錦機 當晝開時正明媚 故鄉疑是買臣歸

忽聞射獵出軍城 人著戎衣馬帶纓 倒把角弓呈一箭 滿川狐兔當頭行

牛渚南來沙岸長 遠吟佳句望池陽 野人未必非毛遂 太守還須是孟嘗

爭走金車叱鞅牛 笑聲唯是說千秋 兩邊角子羊門裏 猶學容兒弄鉢頭

熱戲爭心劇火燒 銅槌暗熱不相饒 上皇失喜寧王笑 百尺幢竿果動搖

宮樓一曲琵琶聲 滿眼雲山是去程 回顧段師非汝意 玉環休把恨分明

蒼苔古澀自雕疎 誰道中郎筆力餘 長愛當時遇王粲 每來碑下不關書

朱氏西齋萬卷書 水門山闊自高疎 我來穿穴非無意 願向君家作壁魚

骨峭情高彼岸人 一杯長泛海爲津 僧儀又入清流品 却恐前生是許詢

瘦頸隆肩碧眼生 翰林親讚虎頭能 終年不語看如意 似證禪心入大乘

新樣花文配蜀羅 同心雙帶蹙金蛾 慣將喉舌傳軍好 馬跡鈴聲遍兩河

萬樹垂楊拂御溝 溶溶漾漾遶神州 都緣濟物心無阻 從此恩波處處流

二十年沈滄海間 一遊京國也應閑 人人盡到求名處 獨向青龍寺看山

一粒硫黃入貴門 寢堂深處問玄言 時人盡說韋山甫 昨日餘干弔子孫

錦江城外錦城頭 回望秦川上軫憂 正值血魂來夢裏 杜鵑聲在散花樓

五條弦出萬端情 撚撥間關漫態生 唯羨風流田太守 小金鈴子耳邊鳴

紫清人下薛陽陶 末曲新笳調更高 無奈一聲天外絕 百年已死斷腸刀

千里南來背日行 關門無事一侯嬴 山根百尺路前去 十夜耳中汾水聲

石榴未拆梅猶小 愛此山花四五株 斜日庭前風嬝嬝 碧油千片漏紅珠

八寸黃楊惠不輕 虎頭光照簟文清 空心想此緣成夢 拔劍燈前一夜行

薄俗何心議感恩 諂容卑迹賴君門 春申還道三千客 寂寞無人殺李園

偶因歌態詠嬌嚬 傳唱宮中十二春 却爲一聲河滿子 下泉須弔舊才人

蜀國僧吹蘆一枝 隴西游客淚先垂 至今留得新聲在 却爲中原人不知

細蘆僧管夜沈沈 越鳥巴猨寄恨吟 吹到耳邊聲盡處 一條絲斷碧雲心

月落江城樹繞鴉 一聲蘆管是天涯 分明西國人來說 赤佛堂西是漢家

玉律潛符一古琴 哲人心見聖人心 盡日南風似遺意 九疑猨鳥滿山吟

惆悵雲陵事不迴 萬金重更築仙臺 莫言天上無消息 猶是夫人作鳥來

龍蛇百戰爭天下 各制雄心指此溝 寧似九州分國土 地圖初割海中流

長聞爲政古諸侯 使佩刀人盡佩牛 誰謂今來正耕墾 却銷農器作戈矛

亭亭孤月照行舟 寂寂長江萬里流 鄉國不知何處是 雲山漫漫使人愁

秋風四面足風沙 塞外征人暫別家 千里不辭行路遠 時光早晚到天涯

長洲苑外草蕭蕭 卻算游城歲月遙 唯有別時今不忘 暮煙疎雨過楓橋

一道甘泉接御溝 上皇行處不曾秋 誰言水是無情物 也到宮前咽不流

簷前蔽日多高樹 竹下添池有小渠 山客野僧歸去後 晚涼移案獨臨書

天街飛轡踏瓊英 四顧全疑在玉京 一種相如抽祕思 兔園那比鳳凰城

謝公日日傷離別 又向西堂送阿連 想到越中秋已盡 鏡河應羨月團圓

北津楊柳迎烟綠 南岸闌干映水紅 君到襄陽渡江處 始應回首憶羊公

離心一起淚雙流 春浪無情也白頭 風若有知須放去 莫教重別又重愁

索索涼風滿樹頭 破窗殘月五更秋 病身歸處吳江上 一寸心中萬里愁

翠羽長將玉樹期 偶然飛下肯多時 翩翩一路嵐陰晚 却入青葱宿舊枝

應從玉指到金徽 萬態千情料可知 今夜燈前湘水怨 殷勤封在七條絲

十里蓮塘路不賒 病來簾外是天涯 煩君四句遙相寄 應得詩中便看花

自知年幾偏應少 先把屠蘇不讓春 儻更數年逢此日 還應惆悵羨他人

斗回山路掩皇州 二載歡娛一望休 從此萬重青嶂合 無因更得重回頭

商山半月雨漫漫 偶值新晴下七盤 山似換來天似洗 可憐風日到長安

去年今夜在商州 還爲清光上驛樓 宛是依依舊顏色 自憐人換幾般愁

六節南藤色似朱 拄行階砌勝人扶 會須將入深山去 倚看雲泉作老夫

蕭疎盡地林無影 浩蕩連天月有波 獨立空亭人睡後 洛橋風便水聲多

月色莫來孤寢處 春風又向別人家 梁園桃李雖無數 斷定今年不看花

擾擾馳蹄又走輪 五更飛盡九衢塵 靈芝破觀深松院 還有齋時未起人

已作綠絲籠曉日 又成飛絮撲晴波 隋家不合栽楊柳 長遣行人春恨多

朝下歸來只閉關 羨君高步出人寰 三年不見塵中事 滿眼江濤送雪山

雪盡南坡鴈北飛 草根春意勝春暉 曲江永日無人到 獨遶寒池又獨歸

端坐高宮起遠心 雲高水闊共幽沈 更堂寓直將誰語 自種雙松伴夜吟

地盡炎荒瘴海頭 聖朝今又放驩兜 交州已在南天外 更過交州四五州

一見心原斷百憂 益知身世兩悠悠 江亭獨倚闌干處 人亦無言水自流

桂江南渡無楊柳 見此令人眼暫明 應學郡中賢太守 依依相向許多情

月上江平夜不風 伏波遺跡半成空 今宵倍欲悲陵谷 銅柱分明在水中

勸爾莫移禽鳥性 翠毛紅觜任天真 如今漫學人言巧 解語終須累爾身

心盡玉皇恩已遠 跡留江郡宦應孤 不知壯氣今何似 猶得凌雲貫日無

瘴鬼翻能念直心 五年相遇不相侵 目前唯有思君病 無底滄溟未是深

六眸龜北涼應早 三足烏南日正長 常記京關怨搖落 如今目斷滿林霜

梧桐墜露悲先朽 松桂凌霜倚後枯 不是世間長在物 蹔分貞脆竟何殊

師是浮雲無著身 我居塵網敢相親 應從海上秋風便 偶自飛來不爲人

流水頹陽不暫停 東流西落兩無情 不是世間人自老 古來華髮此中生

天海相連無盡處 夢魂來往尚應難 誰言南海無霜雪 試向愁人兩鬢看

青梅欲熟笋初長 嫩綠新陰遶砌涼 湖館翛然無俗客 白衣居士且匡牀

浪花如雪疊江風 社過高秋萬恨中 明日便隨江燕去 依依俱是故巢空

老大成名仍足病 縱聽絲竹也無歡 高情太守容閑坐 借與青山盡日看

石抱龍堂蘚石乾 山遮白日寺門寒 長松瀑布饒奇狀 曾有仙人駐鶴看

寂寂花時閉院門 美人相並立瓊軒 含情欲說宮中事 鸚鵡前頭不敢言

閑從結客冶遊時 忘却紅樓薄暮期 醉上黃金堤上去 馬鞭捎斷綠楊絲

僊觀曾過知不遠 花藏石室杳難尋 泉邊白鹿聞人語 看過天壇漸入深

越嶺向南風景異 人人傳說到京城 經冬來往不踏雪 盡在刺桐花下行

豈知鸚鵡洲邊路 得見鳳皇池上人 從此不同諸客禮 故鄉西與郡城鄰

尋花不問春深淺 縱是殘紅也入詩 每箇樹邊行一匝 誰家園裏最多時

憶昔兩京官道上 可憐桃李晝陰垂 不知誰作巡花使 空記玄宗遣種時

蘆葦聲多雁滿陂 濕雲連野見山稀 遙知將吏相逢處 半是春城賀雪歸

日日恐無雲可望 不辭逐靜望來頻 共知亭下眠雲遠 解到上頭能幾人

蟲聲已盡菊花乾 共立松陰向晚寒 對酒看山俱惜去 不知斜月下欄干

語低清貌似休糧 稱著朱衣入草堂 銷暑近來無別物 桂陰當午滿繩牀

杖屨相隨任處便 不唯空寄上方眠 歸時亦取湖邊路 晚映楓林共上船

吟背春城出草遲 天晴紫閣赴僧期 山邊樹下行人少 一派新泉日午時

唯愛圖書兼古器 在官猶自未離貧 更聞縣去青山近 稱與詩人作主人

隔煙花草遠濛濛 恨箇來時路不同 正是停橈相遇處 鴛鴦飛去急流中

綠槐花墮御溝邊 步出都門雨後天 日暮野人耕種罷 烽樓原上一條煙

碧甃磷磷不記年 青蘿鎖在小山顛 向來下視千山水 疑是蒼梧萬里天

方物就中名最遠 只應愈疾味偏佳 若交盡乞人人與 采盡商山枳殼花

野色晴宜上閣看 樹陰遙映御溝寒 豪家舊宅無人住 空見朱門鎖牡丹

杏園北寺題名日 數到如今四十年 點檢生涯與官職 一莖野竹在身邊

丁丁向晚急還稀 啄遍庭槐未肯歸 終日與君除蠹害 莫嫌無事不頻飛

荷花明滅水煙空 惆悵來時徑不同 欲到前洲堪入處 鴛鴦飛出碧流中

星月相逢現此身 自然無跡又無塵 秋來若向金天會 便是青蓮葉上人

春溪繚繞出無窮 兩岸桃花正好風 恰是扁舟堪入處 鴛鴦飛起碧流中

梧桐葉落滿庭陰 鎖閉朱門試院深 曾是昔年辛苦地 不將今日負初心

岧嶤下瞰霅溪流 極目煙波望梓州 雖有清風當夏景 只能銷暑不銷憂

吳興城闕水雲中 畫舫青簾處處通 溪上玉樓樓上月 清光合作水晶宮

金榜題名墨尚新 今年依舊去年春 花間每被紅妝問 何事重來只一人

未向燕臺逢厚禮 幸因社會接餘歡 一魚喫了終無媿 鵾化爲鵬也不難

莫言名位未相儔 風月何曾阻獻酬 前輩不須輕後輩 靖安今日在衡州

十日濃芳一歲程 東風初急眼偏明 低枝似泥幽人醉 莫道無情似有情

故城故壘滿江濆 盡是干戈舊苦辛 見此即須知帝力 生來便作太平人

伶俜乖拙兩何如 晝泥琴聲夜泥書 數拍胡笳彈未熟 故人新命畫胡車

禍福從來路不遙 偶然平地上煙霄 煙霄未穩還平地 門對孤峯占寂寥

從今一去不須低 見說遼東好去棲 努力莫辭仙路遠 白雲飛處免羣雞

身閑伴月夜深行 風觸衣裳四體輕 爲見近來天氣好 幾篇詩興入秋成

高樹蟬聲入晚雲 不唯愁我亦愁君 何時各得身無事 每到聞時似不聞

公子風流嫌錦繡 新裁白紵作春衣 金鞭留當誰家酒 拂柳穿花信馬歸

從來只有情難盡 何事名爲情盡橋 自此改名爲折柳 任他離恨一條條

兩崖開盡水回環 一葉纔通石罅間 楚客莫言山勢險 世人心更險於山

滿庭詩境飄紅葉 繞砌琴聲滴暗泉 門外晚晴秋色老 萬條寒玉一溪煙

古槐煙薄晚鴉愁 獨向黃昏立御溝 南國望中生遠思 一行新鴈去汀洲

窮通應計一時間 今日甘從刖足還 長倚玉人心自醉 不辭歸去哭荆山

風香春暖展歸程 全勝遊仙入洞情 一路緣溪花覆水 不妨閑看不妨行

知君餞酒深深意 圖使行人涕不流 如今卻恨酒中別 不得一言千里愁

人言日遠還疎索 別後都非未別心 唯我憶君千里意 一年不見一重深

遠愛春波正滿湖 羨君東去是歸途 吟詩好向月中宿 一叫水天沙鶴孤

旅館歲闌頻有夢 分明最似此宵希 覺來莫道還無益 未得歸時且當歸

行愁驛路問來人 西去經過願一聞 落日回鞭相指點 前程從此是青雲

風波不動影沈沈 翠色全微碧色深 應是水仙梳洗處 一螺青黛鏡中心

世上無媒似我希 一身惟有影相隨 出門便作焚舟計 生不成名死不歸

峴亭留恨爲傷杯 未得醒醒看便回 卻想醉游如夢見 直疑元本不曾來

憶得當時病未遭 身爲仙馭雪爲毛 今來沙上飛無力 羞見檣烏立處高

含春笑日花心豔 帶雨牽風柳態妖 珍重兩般堪比處 醉時紅臉舞時腰

風惱花枝不耐頻 等閑飛落易愁人 殷勤最是章臺柳 一樹千條管帶春

人人慢說酒消憂 我道翻爲引恨由 一夜醒來燈火暗 不應愁事亦成愁

今年無異去年寒 何事朝來獨忍難 應是漸爲貧客久 錦衣著盡布衣單

若論秋思人人苦 最覺愁多客又深 何況病來惆悵盡 不知爭作送君心

莫驚西上獨遲迴 只爲衡門未有媒 惆悵賦成身不去 一名閑事逐秋回

水闊江天兩不分 行人兩處更相聞 遙遙已失風帆影 半日虛銷指點雲

碧竿微露月玲瓏 謝豹傷心獨叫風 高處已應聞滴血 山榴一夜幾枝紅

蜀客春城聞蜀鳥 思歸聲引未歸心 卻知夜夜愁相似 爾正啼時我正吟

行過險棧出褒斜 出盡平川似到家 萬里客愁今日散 馬前初見米囊花

離思茫茫正值秋 每因風景卻生愁 今宵難作刀州夢 月色江聲共一樓

舊里已悲無產業 故山猶戀有煙霞 自從爲客歸時少 旅館僧房卻是家

貧居盡日冷風煙 獨向簷牀看雨眠 寂寞春風花落盡 滿庭榆莢似秋天

世家曾覽楚英雄 國破城荒萬事空 唯有郵亭階下柳 春來猶似細腰宮

落花門外春將盡 飛絮庭前日欲高 深院客來人未起 黃鸝枝上啄櫻桃

莎深苔滑地無塵 竹冷花遲剩駐春 盡日弄琴誰共聽 與君兼鶴是三人

竹房誰繼生前事 松月空懸過去心 秋磬數聲天欲曉 影堂斜掩一燈深

劒南風景臘前春 山鳥江風得雨新 莫怪送君行較遠 自緣身是憶歸人

雪樓當日動晴寒 渭水梁山鳥外看 聞說德宗曾到此 吟詩不敢倚闌干

五柳先生本在山 偶然爲客落人間 秋來見月多歸思 自起開籠放白鷴

澧水橋西小路斜 日高猶未到君家 村園門巷多相似 處處春風枳殼花

幽島曲池相隱映 小橋虛閣半高低 好風好月無人宿 夜夜水禽船上棲

勿言春盡春還至 少壯看花復幾回 今日已從愁裏去 明年更莫共愁來

密葉四時同一色 高枝千歲對孤峯 此中疑有精靈在 爲見盤根似臥龍

但見城池還漢將 豈知佳麗屬蠻兵 錦江南度遙聞哭 盡是離家別國聲

大渡河邊蠻亦愁 漢人將渡盡回頭 此中剩寄思鄉淚 南去應無水北流

欲出鄉關行步遲 此生無復卻回時 千冤萬恨何人見 唯有空山鳥獸知

越巂城南無漢地 傷心從此便爲蠻 冤聲一慟悲風起 雲暗青天日下山

雲南路出陷河西 毒草長青瘴色低 漸近蠻城誰敢哭 一時收淚羨猨啼

牕燈欲滅夜愁生 螢火飛來促織鳴 宿客幾回眠又起 一溪秋水枕邊聲

山桃野杏兩三栽 樹樹繁花去復開 今日主人相引看 誰知曾是客移來

青油幕下白雲邊 日日空山夜夜泉 聞說小齋多野意 枳花陰裏麝香眠

洛城今古足繁華 最恨喬家似石家 行到窈娘身沒處 水邊愁見亞枝花

漢家公主昔和蕃 石上今餘手跡存 風雨幾年侵不滅 分明纖指印苔痕

澹蕩春風滿眼來 落花飛蝶共裴回 偏能飄散同心蔕 無那愁眉吹不開

莫怪頻過有酒家 多情長是惜年華 春風堪賞還堪恨 纔見開花又落花

老去風光不屬身 黃金莫惜買青春 白頭縱作花園主 醉折花枝是別人

南客豈曾諳塞北 年年唯見鴈飛回 今朝忽渡桑乾水 不似身來似夢來

北闕雲間見碧天 南宮月似舊時圓 喜看列宿今朝正 休嘆參差十四年

津橋春水浸紅霞 煙柳風絲拂岸斜 翠輦不來金殿閉 宮鶯銜出上陽花

我家蜀地身離久 忽見胡山似劒門 馬上欲垂千里淚 耳邊唯欠一聲猨

每憶雲山養短才 悔緣名利入塵埃 十年馬足行多少 兩度天涯地角來

吳蜀千年等界村 英雄無主豈長存 思量往事今何在 萬里山中一寺門

兩國道塗都萬里 來從此地等平分 行人競說東西利 事不關心耳不聞

柳陰春嶺鳥新啼 暖色濃煙深處迷 如恨往來人不見 水聲呦咽出花溪

拋擲泥中一聽沈 不能三嘆引愁深 莫言客子無愁易 須識愁多暗損心

不愛人間紫與緋 卻思松下著山衣 春郊雨盡多新草 一路青青蹋雨歸

野花幽鳥幾千般 頭白山僧遍識難 世上遊人無復見 一生唯向畫圖看

與君同在少年場 知己蕭條壯士傷 可惜報恩無處所 卻提孤劒過咸陽

行人立馬強盤回 別字猶含未忍開 好去出門休落淚 不如前路早歸來

馬急人忙塵路喧 幾從朝出到黃昏 今來合掌聽師語 一似敲冰清耳根

心中得勝暫拋愁 醉臥涼風拂簟秋 半夜覺來新酒醒 一條斜月到牀頭

襄陽耆舊別來稀 此去何人共掩扉 唯有白銅鞮上月 水樓閑處待君歸

方響聞時夜已深 聲聲敲著客愁心 不知正在誰家樂 月下猶疑是遠砧

吾友今生不可逢 風流空想舊儀容 朝來馬上頻回首 惆悵他人似蔡邕

往歲曾隨江客船 秋風明月洞庭邊 爲看今夜天如水 憶得當時水似天

行行何處散離愁 長路無因暫上樓 唯到高原即西望 馬知人意亦回頭

亞尹故居經幾主 只因君住有詩情 夜吟鄰叟聞惆悵 七八年來無此聲

胡盧河畔逢秋雪 疑是風飄白鶴毛 坐客停杯看未定 將軍已濕褐花袍

秦滅燕丹怨正深 古來豪客盡沾襟 荆卿不了真閑事 辜負田光一片心

劉毅雖然不擲盧 誰人不道解樗蒲 黃金百萬終須得 只有挼莎更一呼

輕輕沒後更無箏 玉腕紅紗到伍卿 座客滿筵都不語 一行哀鴈十三聲

黃陵廟前莎草春 黃陵女兒蒨裙新 輕舟小楫唱歌去 水遠山長愁殺人

千秋令節名空在 承露絲囊世已無 唯有紫苔偏得意 年年因雨上金鋪

蟪蛄寧與雪霜期 賢哲難教俗士知 可憐貞觀太平後 天且不留封德彝

十載飄然繩檢外 罇前自獻自爲酬 秋山春雨閑吟處 倚徧江南寺寺樓

李白題詩水西寺 古木回巖樓閣風 半醒半醉遊三日 紅白花開山雨中

長安回望繡成堆 山頂千門次第開 一騎紅塵妃子笑 無人知是荔枝來

新豐綠樹起黃埃 數騎漁陽探使回 霓裳一曲千峰上 舞破中原始下來

萬國笙歌醉太平 倚天樓殿月分明 雲中亂拍祿山舞 風過重巒下笑聲

長空澹澹孤鳥沒 萬古銷沈向此中 看取漢家何事業 五陵無樹起秋風

烈士思酬國士恩 春申誰與快冤魂 三千賓客總珠履 欲使何人殺李園

相如死後無詞客 延壽亡來絕畫工 玉顏不是黃金少 淚滴秋山入壽宮

杜詩韓集愁來讀 似倩麻姑癢處抓 天外鳳凰誰得髓 無人解合續弦膠

絕藝如君天下少 閑人似我世間無 別後竹窓風雪夜 一燈明暗覆吳圖

連環羈玉聲光碎 綠錦蔽泥虬卷高 春風細雨走馬去 珠落璀璀白罽袍

斯人清唱何人和 草徑苔蕪不可尋 一夕小敷山下夢 水如環珮月如襟

鵩鳥飛來庚子直 謫去日蝕辛卯年 由來枉死賢才事 消長相持勢自然

故國池塘倚御渠 江城三詔換魚書 賈生辭賦恨流落 秪向長沙住歲餘

煙深苔巷唱樵兒 花落寒輕倦客歸 藤岸竹洲相掩映 滿池春雨鸊鵜飛

乳肥春洞生鵝管 沼避回巖勢犬牙 自笑卷懷頭角縮 歸盤煙磴恰如蝸

閑吹玉殿昭華管 醉折梨園縹蔕花 十年一夢歸人世 絳縷猶封繫臂紗

平陽拊背穿馳道 銅雀分香下璧門 幾向綴珠深殿裏 妬拋羞態臥黃昏

夜來微雨洗芳塵 公子驊騮步貼勻 莫怪杏園顦顇去 滿城多少插花人

擁鼻侵襟花草香 高臺春去恨茫茫 蔫紅半落平池晚 曲渚飄成錦一張

竄逐窮荒與死期 餓唯蒿藿病無醫 憐君更抱重泉恨 不見崇山謫去時

清時有味是無能 閑愛孤雲靜愛僧 欲把一麾江海去 樂遊原上望昭陵

車書混一業無窮 井邑山川今古同 戊辰年向金陵過 惆悵閑吟憶庾公

千里鶯啼綠映江 水村山郭酒旗風 南朝四百八十寺 多少樓臺煙雨中

故里溪頭松柏雙 來時盡日倚松窓 杜陵隋苑已絕國 秋晚南遊更渡江

兩竿落日溪橋上 半縷輕煙柳影中 多少綠荷相倚恨 一時回首背西風

秋聲無不攪離心 夢澤蒹葭楚雨深 自滴階前大梧葉 干君何事動哀吟

菱透浮萍綠錦池 夏鶯千囀弄薔薇 盡日無人看微雨 鴛鴦相對浴紅衣

嗚咽江樓角一聲 微陽瀲瀲落寒汀 不用憑闌苦回首 故鄉七十五長亭

弄溪終日到黃昏 照數秋來白髮根 何物賴君千遍洗 筆頭塵土漸無痕

袖拂霜林下石稜 潺湲聲斷滿溪冰 攜茶臘月遊金碧 合有文章病茂陵

骨清年少眼如冰 鳳羽參差五色層 天上麒麟時一下 人間不獨有徐陵

勢比凌歊宋武臺 分明百里遠帆開 蜀江雪浪西江滿 強半春寒去却來

蘭溪春盡碧泱泱 映水蘭花雨發香 楚國大夫憔悴日 應尋此路去瀟湘

倚溪侵嶺多高樹 誇酒書旗有小樓 驚起鴛鴦豈無恨 一雙飛去却回頭

淮陽多病偶求歡 客袖侵霜與燭盤 砌下梨花一堆雪 明年誰此凭闌干

似火山榴映小山 繁中能薄豔中閑 一朵佳人玉釵上 秪疑燒却翠雲鬟

夾岸垂楊三百里 秪應圖畫最相宜 自嫌流落西歸疾 不見東風二月時

數樹新開翠影齊 倚風情態被春迷 依依故國樊川恨 半掩村橋半掩溪

雪衣雪髪青玉觜 羣捕魚兒溪影中 驚飛遠映碧山去 一樹梨花落晚風

漢宮一百四十五 多下珠簾閉瑣窓 何處營巢夏將半 茅簷煙裏語雙雙

畫堂歌舞喧喧地 社去社來人不看 長是江樓使君伴 黃昏猶待倚闌干

獨折南園一朵梅 重尋幽坎已生苔 無端晚吹驚高樹 似裊長枝欲下來

盡日看雲首不回 無心都大似無才 可憐光彩一片玉 萬里晴天何處來

離心忽忽復悽悽 雨晦傾瓶取醉泥 可羨高僧共心語 一如攜穉往東西

觥船一櫂百分空 十歲青春不負公 今日鬢絲禪榻畔 茶煙輕颺落花風

紅燭短時羌笛怨 清歌咽處蜀弦高 萬里分飛兩行淚 滿江寒雨正蕭騷

劉根丹篆三千字 郭璞青囊兩卷書 牛渚磯南謝山北 白雲深處有巖居

屏風周昉畫纖腰 歲久丹青色半銷 斜倚玉窓鸞髪女 拂塵猶自妬嬌嬈

平明送葬上都門 紼翣交橫逐去魂 歸來冷笑悲身事 喚婦呼兒索酒盆

無端偶效張文紀 下杜鄉園別五秋 重過江南更千里 萬山深處一孤舟

水疊鳴珂樹如帳 長楊春殿九門珂 我來惆悵不自決 欲去欲住終如何

溶溶漾漾白鷗飛 綠淨春深好染衣 南去北來人自老 夕陽長送釣船歸

故人墳樹立秋風 伯道無兒跡更空 重到笙歌分散地 隔江吹笛月明中

折戟沈沙鐵未銷 自將磨洗認前朝 東風不與周郎便 銅雀春深鏁二喬

日旗龍斾想飄揚 一索功高縛楚王 直是超然五湖客 未如終始郭汾陽

煙籠寒水月籠沙 夜泊秦淮近酒家 商女不知亡國恨 隔江猶唱後庭花

蕭蕭山路窮秋雨 淅淅溪風一岸蒲 爲問寒沙新到雁 來時還下杜陵無

細腰宮裏露桃新 脉脉無言度幾春 至竟息亡緣底事 可憐金谷墜樓人

江湖醉渡十年春 牛渚山邊六問津 歷陽前事知何實 高位紛紛見陷人

勝敗兵家事不期 包羞忍恥是男兒 江東子弟多才俊 卷土重來未可知

孫家兄弟晉龍驤 馳騁功名業帝王 至竟江山誰是主 苔磯空屬釣魚郎

青山隱隱水迢迢 秋盡江南草木凋 二十四橋明月夜 玉人何處教吹簫

故人別來面如雪 一榻拂雲秋影中 玉白花紅三百首 五陵誰唱與春風

一渠東注芳華苑 苑鏁池塘百歲空 水殿半傾蟾口澀 爲誰流下蓼花中

錦纜龍舟隋煬帝 平臺複道漢梁王 遊人閑起前朝念 折柳孤吟斷殺腸

千里長河初凍時 玉珂瑤珮響參差 浮生却似冰底水 日夜東流人不知

水接西江天外聲 小齋松影拂雲平 何人教我吹長笛 與倚春風弄月明

廣文遺韻留樗散 雞犬圖書共一船 自說江湖不歸事 阻風中酒過年年

少微星動照春雲 魏闕衡門路自分 倏去忽來應有意 世間塵土謾疑君

調高銀字聲還側 物比柯亭韻校奇 寄與玉人天上去 桓將軍見不教吹

鏡中絲髪悲來慣 衣上塵痕拂漸難 惆悵江湖釣竿手 却遮西日向長安

田園不事來遊宦 故國誰教爾別離 獨倚關亭還把酒 一年春盡送春詩

三樹稚桑春未到 扶床乳女午啼飢 潛銷暗鑠歸何處 萬指侯家自不知

楚江寒食橘花時 野渡臨風駐綵旗 草色連雲人去住 水紋如縠燕差池

彎弓征戰作男兒 夢裏曾經與畫眉 幾度思歸還把酒 拂雲堆上祝明妃

早入商山百里雲 藍溪橋下水聲分 流水舊聲人舊耳 此迴嗚咽不堪聞

甘羅昔作秦丞相 子政曾爲漢輦郎 千載更逢王侍讀 當時還道有文章

呂氏強梁嗣子柔 我於天性豈恩讐 南軍不袒左邊袖 四老安劉是滅劉

無媒徑路草蕭蕭 自古雲林遠市朝 公道世間唯白髮 貴人頭上不曾饒

蒼蒼烟月滿川亭 我有勞歌一爲聽 將取離魂隨白騎 三台星裏拜文星

娉娉褭褭十三餘 豆蔻梢頭二月初 春風十里揚州路 卷上珠簾總不如

多情却似總無情 唯覺尊前笑不成 蠟燭有心還惜別 替人垂淚到天明

前山極遠碧雲合 清夜一聲白雪微 欲寄相思千里月 溪邊殘照雨霏霏

血染斑斑成錦紋 昔年遺恨至今存 分明知是湘妃泣 何忍將身臥淚痕

共惜流年留不得 且環流水醉流杯 無情紅豔年年盛 不恨凋零却恨開

細柳橋邊深半春 纈衣簾裏動香塵 無端有寄閑消息 背插金釵笑向人

梁園縱翫歸應少 賦雪搜才去必頻 板落豈緣無罰酒 不教客右更添人

松寺曾同一鶴棲 夜深臺殿月高低 何人爲倚東樓柱 正是千山雪漲溪

小樓纔受一牀橫 終日看山酒滿傾 可惜和風夜來雨 醉中虛度打窗聲

舞靴應任閑人看 笑臉還須待我開 不用鏡前空有淚 薔薇花謝即歸來

可憐走馬騎驢漢 豈有風光肯占伊 只有三張最惆悵 下山迴馬尚遲遲

小捷風流已俊才 便將紅粉作金臺 明年未去池陽郡 更乞春時却重來

南陵水面漫悠悠 風緊雲輕欲變秋 正是客心孤迴處 誰家紅袖凭江樓

初歲嬌兒未識爺 別爺不拜手吒叉 拊頭一別三千里 何日迎門却到家

連雲接塞添迢遞 灑幕侵燈送寂寥 一夜不眠孤客耳 主人牕外有芭蕉

鴛鴦帳裏暖芙蓉 低泣關山幾萬重 明鏡半邊釵一股 此生何處不相逢

飲酒論文四百刻 水分雲隔二三年 男兒事業知公有 賣與明君直幾錢

鈿尺裁量減四分 纖纖玉笋裹輕雲 五陵年少欺他醉 笑把花前出畫裙

蟬翼輕綃傅體紅 玉膚如醉向春風 深宮鎖閉猶疑惑 更取丹沙試辟宮

監宮引出暫開門 隨例須朝不是恩 銀鑰却收金鎖合 月明花落又黃昏

三十六宮秋夜深 昭陽歌斷信沈沈 唯應獨伴陳皇后 照見長門望幸心

東西南北數衢通 曾取江西徑過東 今日更尋南去路 未秋應有北歸鴻

東都放牓未花開 三十三人走馬迴 秦地少年多釀酒 已將春色入關來

才子風流詠曉霞 倚樓吟住日初斜 驚殺東隣繡牀女 錯將黃暈壓檀花

北闕南山是故鄉 兩枝仙桂一時芳 休公都不知名姓 始覺禪門氣味長

落魄江南載酒行 楚腰腸斷掌中輕 十年一覺揚州夢 贏得青樓薄倖名

金風萬里思何盡 玉樹一窓秋影寒 獨掩柴門明月下 淚流香袂倚闌干

蘆花深澤靜垂綸 月夕煙朝幾十春 自說孤舟寒水畔 不曾逢著獨醒人

自恨尋芳到已遲 往年曾見未開時 如今風擺花狼籍 綠葉成陰子滿枝

遠上寒山石徑斜 白雲生處有人家 停車坐愛楓林晚 霜葉紅於二月花

滿眼青山未得過 鏡中無那鬢絲何 秖言旋老轉無事 欲到中年事更多

曉迎秋露一枝新 不占園中最上春 桃李無言又何在 向風偏笑豔陽人

謝傅秋涼閱管弦 徒教賤子侍華筵 溪頭正雨歸不得 辜負東窓一覺眠

數條秋水挂琅玕 玉手丁當怕夜寒 曲盡連敲三四下 恐驚珠淚落金盤

清羸已近百年身 古寺風煙又一春 寰海自成戎馬地 唯師曾是太平人

花前雖病亦提壺 數調持觴興有無 盡日臨風羨人醉 雪香空伴白髭鬚

桃滿西園淑景催 幾多紅豔淺深開 此花不逐溪流出 晉客無因入洞來

煙鴻上漢聲聲遠 逸驥尋雲步步高 應笑內兄年六十 郡城閑坐養霜毛

相送西郊暮景和 青蒼竹外遶寒波 爲君蘸甲十分飲 應見離心一倍多

執袂還應立馬看 向來離思始知難 鴈飛不見行塵滅 景下山遙極目寒

泠泠寒水帶霜風 更在天橋夜景中 清禁漏閑煙樹寂 月輪移在上陽宮

已落雙鵰血尚新 鳴鞭走馬又翻身 憑君莫射南來鴈 恐有家書寄遠人

長洲苑外草蕭蕭 却筭遊程歲月遙 唯有別時今不忘 暮煙秋雨過楓橋

初月微明漏白煙 碧松梢外挂青天 西風靜起傳深夜 應送愁吟入夜禪

紅燭秋光冷畫屏 輕羅小扇撲流螢 天階夜色涼如水 坐看牽牛織女星

玉仙瑤瑟夜珊珊 月過樓西桂燭殘 風景人間不如此 動搖湘水徹明寒

三清洞裏無端別 又拂塵衣欲臥雲 看著挂冠迷處所 北山蘿月在移文

曉樓煙檻出雲霄 景下林塘已寂寥 城角爲秋悲更遠 護霜雲破海天遙

曉澗青青桂色孤 楚人隨玉上天衢 水辭谷口山寒少 今日風頭校暖無

尋常詩思巧如春 又喜幽亭蕙草新 本是馨香比君子 遶欄今更爲何人

道在人間或可傳 小還輕變已多年 今來海上昇高望 不到蓬萊不是仙

舊跡依然已十秋 雪山當面照銀鉤 懷恩淚盡霜天曉 一片餘霞映驛樓

淒風洛下同羈思 遲日棠陰得醉歌 自笑與君三歲別 頭銜依舊鬢絲多

佳人失手鏡初分 何日團圓再會君 今朝萬里秋風起 山北山南一片雲

秦陵漢苑參差雪 北闕南山次第春 車馬滿城原上去 豈知惆悵有閑人

零葉飜紅萬樹霜 玉蓮開蘂暖泉香 行雲不下朝元閣 一曲淋鈴淚數行

滿懷多少是恩酬 未見功名已白頭 不爲尋山試筋力 豈能寒上背雲樓

重關曉度宿雲寒 羸馬緣知步步難 此信的應中路見 亂山何處拆書看

有客南來話所思 故人遙枉醉中詩 暫因微疾須防酒 不是歡情減舊時

身隨白日看將老 心與青雲自有期 今對晴峰無十里 世緣多累暗生悲

文字波中去不還 物情初雨是非閑 時名竟是無端事 羞對靈山道愛山

眼看雲鶴不相隨 何況塵中事作爲 好伴羽人深洞去 月前秋聽玉參差

一話涔陽舊使君 郡人迴首望青雲 政聲長與江聲在 自到津樓日夜聞

翠屏山對鳳城開 碧落搖光霽後來 廻識六龍巡幸處 飛煙閑遶望春臺

星河猶在整朝衣 遠望天門再拜歸 笑向春風初五十 敢言知命且知非

盡是離宮院中女 苑牆城外塚纍纍 少年入內教歌舞 不識君王到老時

不識長楊事北胡 且教紅袖醉來扶 狂風烈燄雖千尺 豁得平生俊氣無

武牢關吏應相笑 箇裏年年往復來 若問使君何處去 爲言相憶首長迴

宛溪垂柳最長枝 曾被春風盡日吹 不堪攀折猶堪看 陌上少年來自遲

江南爲客正悲秋 更送吾師古渡頭 惆悵不同塵土別 水雲蹤跡去悠悠

十二層樓敞畫簷 連雲歌盡草纖纖 空堂病怯階前月 燕子嗔垂一竹簾

紅霞一抹廣陵春 定子當筵睡臉新 却笑喫虧隋煬帝 破家亡國爲誰人

千萬長河共使船 聽君詩句倍愴然 春風野岸名花發 一道帆檣畫柳煙

暖風遲日柳初含 顧影看身又自慙 何事明朝獨惆悵 杏花時節在江南

月白煙青水暗流 孤猿銜恨叫中秋 三聲欲斷疑腸斷 饒是少年今白頭

塵埃終日滿牕前 水態雲容思浩然 爭得便歸湘浦去 却持竿上釣魚船

黑山南面更無州 馬放平沙夜不收 風送孤城臨晚角 一聲聲入客心愁

玉簫聲斷沒流年 滿目春愁隴樹煙 豔質已隨雲雨散 鳳樓空鎖月明天

門近寒溪牕近山 枕山流水日潺潺 長嫌世上浮雲客 老向塵中不解顏

萬古榮華旦暮齊 樓臺春盡草萋萋 君看陌上何人墓 旋化紅塵送馬蹏

青塚前頭隴水流 燕支山上暮雲秋 蛾眉一墜窮泉路 夜夜孤魂月下愁

行脚尋常到寺稀 一枝藜杖一禪衣 開門滿院空秋色 新向廬峰過夏歸

柳動晴風拂路塵 年年宮闕鎖濃春 一從翠輦無巡幸 老却蛾眉幾許人

風吹柳帶搖晴綠 蝶遶花枝戀暖香 多把芳菲泛春酒 直教愁色對愁腸

何處吹笳薄暮天 塞垣高鳥沒狼煙 遊人一聽頭堪白 蘇武爭禁十九年

海路無塵邊草新 榮枯不見綠楊春 白沙日暮愁雲起 獨感離鄉萬里人

胡雛吹笛上高臺 寒雁驚飛去不回 盡日春風吹不散 只應分付客愁來

男兒所在即爲家 百鎰黃金一朵花 借問春風何處好 綠楊深巷馬頭斜

繁華事散逐香塵 流水無情草自春 日暮東風怨啼鳥 落花猶似墮樓人

星漢離宮月出輪 滿街含笑綺羅春 花前每被青蛾問 何事重來只一人

黃沙連海路無塵 邊草長枯不見春 日暮拂雲堆下過 馬前逢著射鵰人

龍舟東下事成空 蔓草萋萋滿故宮 亡國亡家爲顏色 露桃猶自恨春風

瘴塞蠻江入洞流 人家多在竹棚頭 青山海上無城郭 唯見松牌出象州

把酒直須判酩酊 逢花莫惜暫淹留 假如三萬六千日 半是悲哀半是愁

省事却因多事力 無心翻似有心來 秋風郡閣殘花在 別後何人更一杯

不語亭亭儼薄粧 畫裙雙鳳鬱金香 西京才子旁看取 何似喬家郍窈娘

蜀地曾聞子規鳥 宣城又見杜鵑花 一呌一回腸一斷 三春三月憶三巴

朔風高緊掠河樓 白鼻騧郎白罽裘 有箇當壚明似月 馬鞭斜揖笑回頭

日晴空樂下仙雲 俱在涼亭送使君 莫辭一盞即相請 還是三年更不聞

華堂今日綺筵開 誰喚分司御史來 偶發狂言驚滿坐 三重粉面一時回

清露白雲明月天 與君齊櫂木蘭船 南湖風雨一相失 夜泊橫塘心渺然

衰散相逢洛水邊 却思同在紫薇天 盡將舟楫板橋去 早晚歸來更濟川

石城花暖鷓鴣飛 征客春帆秋不歸 猶自保郎心似石 綾梭夜夜織寒衣

潮去潮來洲渚春 山花如繡草如茵 嚴陵臺下桐江水 解釣鱸魚能幾人

金英繁亂拂闌香 明府辭官酒滿缸 還有玉樓輕薄女 笑他寒燕一雙雙

漢水橫衝蜀浪分 危樓點的拂孤雲 六年仁政謳歌去 柳遶春堤處處聞

自是尋春去校遲 不須惆悵怨芳時 狂風落盡深紅色 綠葉成陰子滿枝

小院無人雨長苔 滿庭修竹間疎槐 春愁兀兀成幽夢 又被流鶯喚醒來

雲堦月地一相過 未抵經年別恨多 最恨明朝洗車雨 不教回脚渡天河

朵朵精神葉葉柔 雨晴香拂醉人頭 石家錦幛依然在 閑倚狂風夜不收

潮去潮來洲渚春 山花如繡草如茵 嚴陵臺下桐江水 解釣鱸魚能幾人

帆轉清淮極鳥飛 落帆應換老萊衣 河亭未醉先惆悵 明日還從此路歸

淚沿紅粉濕羅巾 重繫蘭舟勸酒頻 留却一枝河畔柳 明朝猶有遠行人

髣髴欲當三五夕 萬蟬清雜亂泉紋 釣魚船上一尊酒 月出渡頭零落雲

蓮渚愁紅蕩碧波 吳娃齊唱採蓮歌 橫塘一別已千里 蘆葦蕭蕭風雨多

野客從來不解愁 等閑乘月海西頭 未知南陌誰家子 夜半吹笙入水樓

勞歌一曲解行舟 紅葉青山水急流 日暮酒醒人已遠 滿天風雨下西樓

知有瑤華手自開 巴人虛唱懶封回 山陰一夜滿溪雪 借問扁舟來不來

噪柳鳴槐晚未休 不知何事愛悲秋 朱門大有長吟處 剛傍愁人又送愁

清露白雲明月天 與君齊棹木蘭船 南湖風雨一相失 夜泊橫塘心渺然

遙見江陰夜漁客 因思京口釣魚時 一潭明月萬株柳 自去自來人不知

商嶺採芝尋四老 紫陽收朮訪三茅 欲求不死長生訣 骨裏無仙不肯教

紅花半落燕于飛 同客長安今獨歸 一紙鄉書報兄弟 還家羞著別時衣

朱檻煙霜夜坐勞 美人南國舊同袍 山長水遠無消息 瑤瑟一彈秋月高

峨峨商嶺采芝人 雪頂霜髯虎豹茵 山酒一巵歌一曲 漢家天子忌功臣

避秦安漢出藍關 松桂花陰滿舊山 自是無人有歸意 白雲常在水潺潺

雨過前山日未斜 清蟬嘒嘒落槐花 車輪南北已無限 江上故人纔到家

獨掩衡門花盛時 一封書信緩歸期 南宗更有瀟湘客 夜夜月明聞竹枝

海燕西飛白日斜 天門遙望五侯家 樓臺深鎖無人到 落盡春風第一花

風暖江城白日遲 昔人遺事後人悲 草生宮闕國無主 玉樹後庭花爲誰

地雄山險水悠悠 不信隋兵到石頭 玉樹後庭花一曲 與君同上景陽樓

靜想追兵緩翠華 古碑荒廟閉松花 紀生不向滎陽死 爭有山河屬漢家

龍盤虎踞樹層層 勢入浮雲亦是崩 一種青山秋草裏 路人唯拜漢文陵

碧煙秋寺泛潮來 水浸城根古堞摧 盡日傷心人不見 石榴花滿舊琴臺

王子吹簫月滿臺 玉簫清轉鶴裴回 曲終飛去不知處 山下碧桃春自開

一巵春酒送離歌 花落敬亭芳草多 欲問歸期已深醉 只應孤夢繞關河

相持未定各爲君 秦政山河此地分 力盡烏江千載後 古溝芳草起寒雲

朝言雲夢暮南巡 已爲功名少退身 盡握兵權猶不得 更將心計託何人

古木蒼山掩翠娥 月明南浦起微波 九疑望斷幾千載 斑竹淚痕今更多

萬山秋雨水縈回 紅葉多從紫閣來 雲冷竹齋禪衲薄 已應飛錫過天台

琪樹西風枕簟秋 楚雲湘水憶同遊 高歌一曲掩明鏡 昨日少年今白頭

賣藥修琴歸去遲 山風吹盡桂花枝 世間甲子須臾事 逢著仙人莫看棋

欲寫明妃萬里情 紫槽紅撥夜丁丁 胡沙望盡漢宮遠 月落天山聞一聲

秦女夢餘仙路遙 月窗風簟夜迢迢 潘郎翠鳳雙飛去 三十六宮聞玉簫

寒陌陰風萬古悲 儒冠相枕死秦時 廟前亦有商山路 不學老翁歌紫芝

高閣清吟寄遠公 四時雲月一篇中 今來借問獨何處 日暮槿花零落風

十二山晴花盡開 楚宮雙闕對陽臺 細腰爭舞君沈醉 白日秦兵天上來

獵騎秋來在內稀 渚宮雲雨濕龍衣 騰騰戰鼓動城闕 江畔射麋殊未歸

金谷歌傳第一流 鷓鴣清怨碧煙愁 夜來省得曾聞處 萬里月明湘水秋

留情深處駐橫波 斂翠凝紅一曲歌 明月下樓人未散 共愁三徑是天河

又攜刀筆泛膺舟 藍口風高桂檝留 還似郢中歌一曲 夜來春雪照西樓

東別茅峰北去秦 梅仙書裏說真人 白頭主印青山下 雖遇唐生不敢親

西風澹澹水悠悠 雪點絲飄帶雨愁 何限歸心倚前閤 綠蒲紅蓼練塘秋

漢武迎仙紫禁秋 玉笙瑤瑟祀崑丘 年年望斷無消息 空閉重城十二樓

心期仙訣意無窮 采畫雲車起壽宮 聞有三山未知處 茂陵松柏滿西風

桂楫美人歌木蘭 西風褭褭露溥溥 夜長曲盡意不盡 月在清湘洲渚寒

綠蔓穠陰紫袖低 客來留坐小堂西 醉中掩瑟無人會 家近江南罨畫溪

羽袖飄飄杳夜風 翠幢歸殿玉壇空 步虛聲盡天未曉 露壓桃花月滿宮

三惑沈身是此園 古藤荒草野禽喧 二十四友一朝盡 愛妾墜樓何足言

書劒功遲白髮新 強登蕭寺送歸秦 月斜松桂倚高閣 明夜江南江北人

江上懸光海上生 仙舟迢遰繞軍營 高歌一曲同筵醉 却是劉楨坐到明

佞臣巫蠱已相疑 身沒湖邊築望思 今日更歸何處是 年年芳草上臺基

飛度龍山下遠空 拂簷縈竹晝濛濛 知君吟罷意無限 曾聽玉堂歌北風

十世爲儒少子孫 一生長負信陵恩 今朝埋骨寒山下 爲報慈親休倚門

香銷雲凝舊僧家 僧剎殘燈壁半斜 日暮松煙空漠漠 秋風吹破妙蓮華

曉入瑤臺露氣清 座中唯有許飛瓊 塵心未盡俗緣在 十里下山空月明

縹緲臨風思美人 荻花楓葉帶離聲 夜深吹笛移船去 三十六灣秋月明

石城花暖鷓鴣飛 征客春帆秋不歸 猶自保郎心似石 綾梭夜夜織寒衣

初聞征雁已無蟬 百尺樓高水接天 青女素娥俱耐冷 月中霜裏鬬嬋娟

人欲天從竟不疑 莫言圓蓋便無私 秦中已久烏頭白 却是君王未備知

蓮華峰下鎖雕梁 此去瑤池地共長 好爲麻姑到東海 勸栽黃竹莫栽桑

華清恩幸古無倫 猶恐蛾眉不勝人 未免被他褒女笑 只教天子暫蒙塵

一笑相傾國便亡 何勞荆棘始堪傷 小憐玉體橫陳夜 已報周師入晉陽

巧笑知堪敵萬幾 傾城最在著戎衣 晉陽已陷休回顧 更請君王獵一圍

虜騎胡兵一戰摧 萬靈回首賀軒臺 天教李令心如日 可要昭陵石馬來

九廟無塵八馬回 奉天城壘長春苔 咸陽原上英雄骨 半向君家養馬來

咸陽宮闕鬱嵯峨 六國樓臺豔綺羅 自是當時天帝醉 不關秦地有山河

共受征南不次恩 報恩惟是有忘言 巖花澗草西林路 未見高僧只見猿

君問歸期未有期 巴山夜雨漲秋池 何當共剪西窗燭 却話巴山夜雨時

榴枝婀娜榴實繁 榴膜輕明榴子鮮 可羨瑤池碧桃樹 碧桃紅頰一千年

想像咸池日欲光 五更鐘後更迴腸 三年苦霧巴江水 不爲離人照屋梁

柳映江潭底有情 望中頻遣客心驚 巴雷隱隱千山外 更作章臺走馬聲

竹塢無塵水檻清 相思迢遞隔重城 秋陰不散霜飛晚 留得枯荷聽雨聲

夢澤悲風動白茅 楚王葬盡滿城嬌 未知歌舞能多少 虛減宮廚爲細腰

水精如意玉連環 下蔡城危莫破顏 紅綻櫻桃含白雪 斷腸聲裏唱陽關

白日相思可奈何 嚴城清夜斷經過 只知解道春來瘦 不道春來獨自多

微意何曾有一毫 空攜筆硯奉龍韜 自蒙半夜傳衣後 不羨王祥得佩刀

嵩雲秦樹久離居 雙鯉迢迢一紙書 休問梁園舊賓客 茂陵秋雨病相如

不妨何范盡詩家 未解當年重物華 遠把龍山千里雪 將來擬並洛陽花

白道縈迴入暮霞 斑騅嘶斷七香車 春風自共何人笑 枉破陽城十萬家

高樓風雨感斯文 短翼差池不及羣 刻意傷春復傷別 人間惟有杜司勳

欲爲平生一散愁 洞庭湖上岳陽樓 可憐萬里堪乘興 枉是蛟龍解覆舟

家近紅蕖曲水濱 全家羅襪起秋塵 莫將越客千絲網 網得西施別贈人

漢水方城帶百蠻 四隣誰道亂周班 如何一夢高唐雨 自此無心入武關

六曲連環接翠帷 高樓半夜酒醒時 掩燈遮霧密如此 雨落月明俱不知

欲入盧家白玉堂 新春催破舞衣裳 蝶銜紅蘂蜂銜粉 共助青樓一日忙

十二樓前再拜辭 靈風正滿碧桃枝 壺中若是有天地 又向壺中傷別離

聞到閶門萼綠華 昔年相望抵天涯 豈知一夜秦樓客 偷看吳王苑內花

青雀西飛竟未迴 君王長在集靈臺 侍臣最有相如渴 不賜金莖露一杯

長眉畫了繡簾開 碧玉行收白玉臺 爲問翠釵釵上鳳 不知香頸爲誰迴

壽陽公主嫁時妝 八字宮眉捧額黃 見我佯羞頻照影 不知身屬冶遊郎

乘興南遊不戒嚴 九重誰省諫書函 春風舉國裁宮錦 半作障泥半作帆

溝水分流西復東 九秋霜月五更風 離鸞別鳳今何在 十二玉樓空更空

淡雲輕雨拂高唐 玉殿秋來夜正長 料得也應憐宋玉 一生惟事楚襄王

秋水悠悠浸墅扉 夢中來數覺來稀 玄蟬去盡葉黃落 一樹冬青人未歸

城郭休過識者稀 哀猿啼處有柴扉 滄江白日樵漁路 日暮歸來雨滿衣

玉匣清光不復持 菱花散亂月輪虧 秦臺一照山雞後 便是孤鸞罷舞時

紫府仙人號寶燈 雲漿未飲結成冰 如何雪月交光夜 更在瑤臺十二層

固漆投膠不可開 贈君珍重抵瓊瑰 君王曉坐金鑾殿 只待相如草詔來

曾逐東風拂舞筵 樂遊春苑斷腸天 如何肯到清秋日 已帶斜陽又帶蟬

身屬中軍少得歸 木蘭花盡失春期 偷隨柳絮到城外 行過水西聞子規

潘岳無妻客爲愁 新人來坐舊妝樓 春風猶自疑聯句 雪絮相和飛不休

長亭歲盡雪如波 此去秦關路幾多 惟有夢中相近分 臥來無睡欲如何

待得郎來月已低 寒暄不道醉如泥 五更又欲向何處 騎馬出門烏夜啼

戶外重陰黯不開 含羞迎夜復臨臺 瀟湘浪上有煙景 安得好風吹汝來

爲有雲屏無限嬌 鳳城寒盡怕春宵 無端嫁得金龜壻 辜負香衾事早朝

外戚封侯自有恩 平明通籍九華門 金唐公主年應小 二十君王未許婚

稻粱猶足活諸雛 妬敵專場好自娛 可要五更驚曉夢 不辭風雪爲陽烏

明神司過豈令冤 暗室由來有禍門 莫爲無人欺一物 他時須慮石能言

繞樹無衣月正高 鄴城新淚濺雲袍 幾年始得逢秋閏 兩度填河莫告勞

遠書歸夢兩悠悠 只有空牀敵素秋 堦下青苔與紅樹 雨中寥落月中愁

三更三點萬家眠 露欲爲霜月墮煙 鬬鼠上堂蝙蝠出 玉琴時動倚窗絃

新人橋上著春衫 舊主江邊側帽簷 願得化爲紅綬帶 許教雙鳳一時銜

來時西館阻佳期 去後漳河隔夢思 知有宓妃無限意 春松秋菊可同時

背闕歸藩路欲分 水邊風日半西曛 荆王枕上原無夢 莫枉陽臺一片雲

北湖南埭水漫漫 一片降旗百尺竿 三百年間同曉夢 鍾山何處有龍盤

日射紗窗風撼扉 香羅拭手春事違 迴廊四合掩寂寞 碧鸚鵡對紅薔薇

眠沙臥水自成羣 曲岸殘陽極浦雲 那解將心憐孔翠 羈雌長共故雄分

朝元閣迥羽衣新 首按昭陽第一人 當日不來高處舞 可能天下有胡塵

梓潼不見馬相如 更欲南行問酒壚 行到巴西覓譙秀 巴西惟是有寒蕪

永壽兵來夜不扃 金蓮無復印中庭 梁臺歌管三更罷 猶自風搖九子鈴

青陵臺畔日光斜 萬古貞魂倚暮霞 莫訝韓憑爲蛺蝶 等閑飛上別枝花

自有仙才自不知 十年長夢採華芝 秋風動地黃雲暮 歸去嵩陽尋舊師

玉壘高桐拂玉繩 上含非霧下含冰 枉教紫鳳無棲處 斵作秋琴彈壞陵

通靈夜醮達清晨 承露盤晞甲帳春 王母不來方朔去 更須重見李夫人

驚魚撥刺燕翩翾 獨自江東上釣船 今日春光太漂蕩 謝家輕絮沈郎錢

任昉當年有美名 可憐才調最縱橫 梁臺初建應惆悵 不得蕭公作騎兵

獨下長亭念過秦 五松不見見輿薪 只應既斬斯高後 尋被樵人用斧斤

山東今歲點行頻 幾處冤魂哭虜塵 灞水橋邊倚華表 平時二月有東巡

昔去靈山非拂席 今來滄海欲求珠 楞伽頂上清涼池 善眼仙人憶我無

苦海迷途去未因 東方過此幾微塵 何當百億蓮花上 一一蓮花見佛身

鸞扇斜分鳳幄開 星橋橫過鵲飛迴 爭將世上無期別 換得年年一度來

冀馬燕犀動地來 自埋紅粉自成灰 君王若道能傾國 玉輦何由過馬嵬

嘉陵江水此東流 望喜樓中憶閬州 若到閬中還赴海 閬州應更有高樓

千里嘉陵江水色 含煙帶月碧於藍 今朝相送東流後 猶自驅車更向南

欲構中天正急材 自緣煙水戀平臺 人間只有嵇延祖 最望山公啓事來

紅露花房白蜜脾 黃蜂紫蝶兩參差 春窗一覺風流夢 却是同袍不得知

草下陰蟲葉上霜 朱欄迢遰壓湖光 兔寒蟾冷桂花白 此夜姮娥應斷腸

本來銀漢是紅墻 隔得盧家白玉堂 誰與王昌報消息 盡知三十六鴛鴦

暫憑樽酒送無憀 莫損愁眉與細腰 人世死前惟有別 春風爭擬惜長條

含煙惹霧每依依 萬緒千條拂落暉 爲報行人休盡折 半留相送半迎歸

共上雲山獨下遲 陽臺白道細如絲 君今併倚三珠樹 不記人間落葉時

郡齋何用酒如泉 飲德先時已醉眠 若共門人推禮分 戴崇爭得及彭宣

壓河連華勢孱顏 鳥沒雲歸一望間 楊僕移關三百里 可能全是爲荆山

離思羈愁日欲晡 東周西雍此分塗 迴鑾佛寺高多少 望盡黃河一曲無

宋玉平生恨有餘 遠循三楚弔三閭 可憐留著臨江宅 異代應教庾信居

路遶函關東復東 身騎征馬逐驚蓬 天池遼闊誰相待 日日虛乘九萬風

雪中梅下與誰期 梅雪相兼一萬枝 若是石城無艇子 莫愁還自有愁時

山驛荒涼白竹扉 殘燈向曉夢清暉 右銀臺路雪三尺 鳳詔裁成當直歸

通谷陽林不見人 我來遺恨古時春 宓妃漫結無窮恨 不爲君王殺灌均

中路因循我所長 古來才命兩相妨 勸君莫強安蛇足 一醆芳醪不得嘗

珠箔輕明拂玉墀 披香新殿鬬腰支 不須看盡魚龍戲 終遣君王怒偃師

君恩如水向東流 得寵憂移失寵愁 莫向尊前奏花落 涼風只在殿西頭

樓上黃昏欲望休 玉梯橫絕月中鉤 芭蕉不展丁香結 同向春風各自愁

東南日出照高樓 樓上離人唱石州 總把春山掃眉黛 不知供得幾多愁

山上離宮宮上樓 樓前宮畔暮江流 楚天長短黃昏雨 宋玉無愁亦自愁

瑤池阿母綺窗開 黃竹歌聲動地哀 八駿日行三萬里 穆王何事不重來

爲有橋邊拂面香 何曾自敢占流光 後庭玉樹承恩澤 不信年華有斷腸

昔歲陪遊舊跡多 風光今日兩蹉跎 不因醉本蘭亭在 兼忘當年舊永和

地險悠悠天險長 金陵王氣應瑤光 休誇此地分天下 只得徐妃半面妝

乘運應須宅八荒 男兒安在戀池隍 君王自起新豐後 項羽何曾在故鄉

十歲裁詩走馬成 冷灰殘燭動離情 桐花萬里丹山路 雛鳳清於老鳳聲

劒棧風檣各苦辛 別時冰雪到時春 爲憑何遜休聯句 瘦盡東陽姓沈人

粥香餳白杏花天 省對流鸎坐綺筵 今日寄來春已老 鳳樓迢遞憶鞦韆

國事分明屬灌均 西陵魂斷夜來人 君王不得爲天子 半爲當時賦洛神

武皇精魄久仙昇 帳殿淒涼煙霧凝 俱是蒼生留不得 鼎湖何異魏西陵

回望高城落曉河 長亭窗戶壓微波 水仙欲上鯉魚去 一夜芙蓉紅淚多

永定河邊一行柳 依依長發故年春 東來西去人情薄 不爲清陰減路塵

梁山兖水約從公 兩地參差一旦空 謝墅庾村相弔後 自今歧路各西東

十二峰前落照微 高唐宮暗坐迷歸 朝雲暮雨長相接 猶自君王恨見稀

花明柳暗繞天愁 上盡重城更上樓 欲問孤鴻向何處 不知身世自悠悠

雌去雄飛萬里天 雲羅滿眼淚潸然 不須長結風波願 鎖向金籠始兩全

疊嶂千重呌恨猿 長江萬里洗離魂 武昌若有山頭石 爲拂蒼苔檢淚痕

只得流霞酒一杯 空中簫鼓幾時回 武夷洞裏生毛竹 老盡曾孫更不來

一片瓊英價動天 連城十二昔虛傳 良工巧費真爲累 楮葉成來不直錢

紅蓮幕下紫棃新 命斷湘南病渴人 今日問君能寄否 二江風水接天津

百里陰雲覆雪泥 行人只在雪雲西 明朝驚破還鄉夢 定是陳倉碧野雞

羽翼殊勳棄若遺 皇天有運我無時 廟前便接山門路 不長青松長紫芝

相思樹上合歡枝 紫鳳青鸞共羽儀 腸斷秦臺吹管客 日西春盡到來遲

黎辟灘聲五月寒 南風無處附平安 君懷一匹胡威絹 爭拭酬恩淚得乾

東人望幸久咨嗟 四海於今是一家 猶鎖平時舊行殿 盡無宮戶有宮鴉

莫將畫扇出帷來 遮掩春山滯上才 若道團圓似明月 此中須放桂花開

非關宋玉有微辭 却是襄王夢覺遲 一自高唐賦成後 楚天雲雨盡堪疑

驪岫飛泉泛暖香 九龍呵護玉蓮房 平明每幸長生殿 不從金輿惟壽王

雲鬢無端怨別離 十年移易住山期 東西南北皆垂淚 却是楊朱真本師

長樂遙聽上苑鐘 綵衣稱慶桂香濃 陸機始擬誇文賦 不覺雲間有士龍

清切曹司近玉除 比來秋興復何如 崇文館裏丹霜後 無限紅棃憶校書

虎踞龍蹲縱復橫 星光漸減雨痕生 不須併礙東西路 哭殺廚頭阮步兵

日日春光鬬日光 山城斜路杏花香 幾時心緒渾無事 得及游絲百尺長

巫峽迢迢舊楚宮 至今雲雨暗丹楓 微生盡戀人間樂 只有襄王憶夢中

龍池賜酒敞雲屏 羯鼓聲高衆樂停 夜半宴歸宮漏永 薛王沉醉壽王醒

小鼎煎茶面曲池 白鬚道士竹間棋 何人書破蒲葵扇 記著南塘移樹時

龍檻沈沈水殿清 禁門深揜斷人聲 吳王宴罷滿宮醉 日暮水漂花出城

雲母屏風燭影深 長河漸落曉星沈 常娥應悔偷靈藥 碧海青天夜夜心

殘花啼露莫留春 尖髪誰非怨別人 若但掩關勞燭夢 寶釵何日不生塵

虜馬崩騰忽一狂 翠華無日到東方 天津西望腸真斷 滿眼秋波出苑牆

此夜西亭月正圓 疎簾相伴宿風煙 梧桐莫更翻清露 孤鶴從來不得眠

無事經年別遠公 帝城鐘曉憶西峰 爐煙消盡寒燈晦 童子開門雪滿松

不辭鶗鴂妬年芳 但惜流塵暗燭房 昨夜西池涼露滿 桂花吹斷月中香

海客乘槎上紫氛 星娥罷織一相聞 只應不憚牽牛妬 聊用支機石贈君

嫩籜香苞初出林 於陵論價重如金 皇都陸海應無數 忍剪凌雲一寸心

君到臨邛問酒壚 近來還有長卿無 金徽却是無情物 不許文君憶故夫

石橋東望海連天 徐福空來不得仙 直遣麻姑與搔背 可能留命待桑田

平生誤識白雲夫 再到仙簷憶酒壚 牆外萬株人絕跡 夕陽惟照欲棲烏

莫羨仙家有上真 仙家暫謫亦千春 月中桂樹高多少 試問西河斫樹人

扇風淅瀝簟流離 萬里南風滯所思 守到清秋還寂莫 葉丹苔碧閉門時

孤鶴不睡雲無心 衲衣筇杖來西林 院門晝鎖回廊靜 秋日當堦柿葉陰

神仙有分豈關情 八馬虛隨落日行 莫恨名姬中夜沒 君王猶自不長生

華清別館閉黃昏 碧草悠悠內廄門 自是明時不巡幸 至今青海有龍孫

萬樹鳴蟬隔岸虹 樂遊原上有西風 羲和自趁虞泉宿 不放斜陽更向東

青女丁寧結夜霜 羲和辛苦送朝陽 丹丘萬里無消息 幾對梧桐憶鳳皇

萬里峰巒歸路迷 未判容彩借山雞 新春定有將雛樂 阿閣華池兩處棲

十頃平波溢岸清 病來惟夢此中行 相如未是真消渴 猶放沱江過錦城

流鸎舞蝶兩相欺 不取花芳正結時 他日未開今日謝 嘉辰長短是參差

饑烏翻樹晚雞啼 泣過秋原沒馬泥 二紀征南恩與舊 此時丹旐玉山西

風露淒淒秋景繁 可憐榮落在朝昏 未央宮裏三千女 但保紅顏莫保恩

荷葉生時春恨生 荷葉枯時秋恨成 深知身在情長在 悵望江頭江水聲

黃昏封印點刑徒 愧負荆山入座隅 却羨卞和雙刖足 一生無復沒階趨

佳期不定春期賒 春物夭閼興咨嗟 願得句芒索青女 不教容易損年華

偷桃竊藥事難兼 十二城中鎖彩蟾 應共三英同夜賞 玉樓仍是水精簾

卿卿不惜鎖窗春 去作長楸走馬身 閑倚繡簾吹柳絮 日高深院斷無人

碧雲東去雨雲西 苑路高高驛路低 秋水綠蕪終盡分 夫君太騁錦障泥

玉管葭灰細細吹 流鸎上下燕參差 日西千遶池邊樹 憶把枯條撼雪時

宣室求賢訪逐臣 賈生才調更無倫 可憐夜半虛前席 不問蒼生問鬼神

多少分曹掌秘文 洛陽花雪夢隨君 定知何遜緣聯句 每到城東憶范雲

簾外辛夷定已開 開時莫放豔陽回 年華若到經風雨 便是胡僧話劫灰

龍山晴雪鳳樓霞 洞裏迷人有幾家 我爲傷春心自醉 不勞君勸石榴花

從來繫日乏長繩 水去雲回恨不勝 欲就麻姑買滄海 一杯春露冷如冰

上帝鈞天會衆靈 昔人因夢到青冥 伶倫吹裂孤生竹 却爲知音不得聽

祝融南去萬重雲 清嘯無因更一聞 莫遣碧江通箭道 不教腸斷憶同羣

花逕逶迤柳巷深 小闌亭舞囀春禽 相如解作長門賦 却用文君取酒金

素琴絃斷酒缾空 倚坐欹眠日已中 誰向劉靈天幕內 更當陶令北窻風

姮娥擣藥無時已 玉女投壺未肯休 何日桑田俱變了 不教伊水向東流

毛延壽畫欲通神 忍爲黃金不顧人 馬上琵琶行萬里 漢宮長有隔生春

雲臺高議正紛紛 誰定當時蕩寇勳 日暮灞陵原上獵 李將軍是故將軍

十八年來墮世間 瑤池歸夢碧桃閑 如何漢殿穿鍼夜 又向窻中覷阿環

絳紗弟子音塵絕 鸞鏡佳人舊會稀 今日致身歌舞地 木棉花暖鷓鴣飛

謝家離別正淒涼 少傅臨岐賭佩囊 却憶短亭回首處 夜來煙雨滿池塘

晚醉題詩贈物華 罷吟還醉忘歸家 若無江氏五色筆 爭奈河陽一縣花

沈宋裁辭矜變律 王楊落筆得良朋 當時自謂宗師妙 今日惟觀對屬能

李杜操持事略齊 三才萬象共端倪 集仙殿與金鑾殿 可是蒼蠅惑曙雞

生兒古有孫征虜 嫁女今無王右軍 借問琴書終一世 何如旗蓋仰三分

代北偏師銜使節 關中裨將建行臺 不妨常日饒輕薄 且喜臨戎用草萊

郭令素心非黷武 韓公本意在和戎 兩都耆舊偏垂淚 臨老中原見朔風

絳臺驛吏老風塵 耽酒成仙幾十春 過客不勞詢甲子 惟書亥字與時人

桂含爽氣三秋首 蓂吐中旬二葉新 正是澄江如練處 玄暉應喜見詩人

尋芳不覺醉流霞 倚樹沈眠日已斜 客散酒醒深夜後 更持紅燭賞殘花

甘膏滴滴是精誠 晝夜如絲一尺盈 祗怪閭閻喧鼓吹 邑人同報束長生

月色燈光滿帝都 香車寶輦隘通衢 身閑不睹中興盛 羞逐鄉人賽紫姑

小亭閒眠微醉消 山榴海栢枝相交 水文簟上琥珀枕 傍有墮釵雙翠翹

清月依微香露輕 曲房小院多逢迎 春叢定見饒棲鳥 飲罷莫持紅燭行

過水穿樓觸處明 藏人帶樹遠含清 初生欲缺虛惆悵 未必圓時即有情

樹遶池寬月影多 村砧塢笛隔風蘿 西亭翠被餘香薄 一夜將愁向敗荷

露寒風定不無情 臨水當山又隔城 未必明時勝蜯蛤 一生長共月虧盈

蓮幕遙臨黑水津 橐鞬無事但尋春 梁王司馬非孫武 且免宮中斬美人

景陽宮井剩堪悲 不盡龍鸞誓死期 腸斷吳王宮外水 濁泥猶得葬西施

本爲留侯慕赤松 漢庭方識紫芝翁 蕭何只解追韓信 豈得虛當第一功

草堂歸意背煙蘿 黃綬垂腰不奈何 因汝華陽求藥物 碧松根下茯苓多

征南幕下帶長刀 夢筆深藏五色毫 逢著澄江不敢詠 鎮西留與謝功曹

東南一望日中烏 欲遂羲和去得無 且向秦樓棠樹下 每朝先覓照羅敷

折戟沈沙鐵未銷 自將磨洗認前朝 東風不與周郎便 銅雀春深鎖二喬

檀槽一抹廣陵春 定子初開睡臉新 卻笑喫虛隋煬帝 破家亡國爲何人

洞庭波冷曉侵雲 日日征帆送遠人 幾度木蘭舟上望 不知元是此花身

碧煙秋寺汎湖來 水打城根古堞摧 盡日傷心人不見 石榴花滿舊琴臺

銀缸斜背解鳴璫 小語偷聲賀玉郎 從此不知蘭麝貴 夜來新染桂枝香

紅塵白日長安路 馬足車輪不暫閑 唯有茂陵多病客 每來高處望南山

最愛鉛華薄薄妝 更兼衣著又鵝黃 從來南國名佳麗 何事今朝在北行

曉入瑤臺露氣清 天風飛下步虛聲 塵心未盡俗緣在 十里下山空月明

躡石攀蘿路不迷 曉天風好浪花低 洞名獨占朝陽號 應有梧桐待鳳棲

九華閑望簇清虛 氣象羣峰盡不如 惆悵都南挂冠吏 無人解向此山居

長隄十里轉香車 兩岸煙花錦不如 欲問神仙在何處 紫雲樓閣向空虛

帝子吹簫上翠微 秋風一曲鳳皇歸 明年七月重相見 依舊高懸織女機

客在關西春暮夜 還同江外已清明 三更獨立看花月 惟欠子規啼一聲

平沙極浦無人度 獨繫孤舟寒草西 半夜起看潮上月 萬山中有一猨啼

闕下僧歸山頂寺 却看朝日下方明 莫道野人尋不見 半天雲裏有鐘聲

三十六旬盈復缺 百年堪喜又堪傷 勸君莫惜登樓望 雲放嬋娟不久長

遠冢松回曲渚風 一官聞是校書終 霜情月思今何在 零落人間策子中

絕杯夏別螺江渡 單鉢春過處士齋 嘗茗議空經不夜 照花明月影侵堦

銀地無塵金菊開 紫棃紅棗墮莓苔 一泓秋水一輪月 今夜故人來不來

下嵩山兮多所思 攜佳人兮步遲遲 松間明月長如此 君再遊兮復何時

紫禁仙輿詰旦來 青旂遙倚望春臺 不知庭霰今朝落 疑是林花昨夜開

羽客笙歌此地違 離筵數處白雲飛 蓬萊闕下長相憶 桐柏山頭去不歸

逍遙樓上望鄉關 綠水泓澄雲霧間 北去衡陽二千里 無因雁足繫書還

北闕彤雲掩曙霞 東風吹雪舞山家 瓊章定少千人和 銀樹長芳六出花

可憐冥漠去何之 獨立丰茸無見期 君看水上芙蓉色 恰似生前歌舞時

前溪妙舞今應盡 子夜新歌遂不傳 無復綺羅嬌白日 直將珠玉閉黃泉

竹徑桃源本出塵 松軒茅棟別驚新 御蹕何須林下駐 山公不是俗中人

玉漏銀壺且莫催 鐵關金鎖徹明開 誰家見月能閒坐 何處聞燈不看来

神燈佛火百輪張 刻像圖形七寶裝 影裏如聞金口說 空中似散玉毫光

今年春色勝常年 此夜風光最可憐 鳷鵲樓前新月滿 鳳皇臺上寶燈燃

金勒銀鞍控紫騮 玉輪珠幰駕青牛 驂驔始散東城曲 倏忽還來南陌頭

公子王孫意氣驕 不論相識也相邀 最憐長袖風前弱 更賞新弦暗裏調

星移漢轉日將微 露灑煙飄燈漸稀 猶惜路傍歌舞處 躊躕相顧不能歸

韓公堆上望秦川 渺渺關山西接連 孤客一身千里外 未知歸日是何年

早是他鄉值早秋 江亭明月帶江流 已覺逝川傷別念 復看津樹隱離舟

歸舟歸騎儼成行 江南江北互相望 誰謂波瀾纔一水 已覺山川是兩鄉

九月九日望鄉臺 他席他鄉送客杯 人情已厭南中苦 鴻雁那從北地來

北山煙霧始茫茫 南津霜月正蒼蒼 秋深客思紛無已 復值征鴻中夜起

複閣重樓向浦開 秋風明月度江來 故人故情懷故宴 相望相思不相見

披風聽鳥長河路 臨津織女遙相妬 判知秋夕帶啼還 那及春朝攜手度

歲去無言忽顦顇 時來含笑吐氛氳 不能擁路迷仙客 故欲開蹊待聖君

萬騎千官擁帝車 八龍三馬訪仙家 鳳皇原上開青壁 鸚鵡杯中弄紫霞

散漫祥雲逐聖回 飄颻瑞雪繞天來 不能落後爭飛絮 故欲迎前賽早梅

蓬閣桃源兩處分 人間海上不相聞 一朝琴裏悲黃鶴 何日山頭望白雲

千鍾聖酒御筵披 六出祥英亂繞枝 即此神仙對瓊圃 何須轍跡向瑤池

知君書記本翩翩 爲許從戎赴朔邊 紅粉樓中應計日 燕支山下莫經年

遲日園林悲昔遊 今春花鳥作邊愁 獨憐京國人南竄 不似湘江水北流

紅粉青娥暎楚雲 桃花馬上石榴帬 羅敷獨向東方去 謾學他家作使君

九月九日望遙空 秋水秋天生夕風 寒雁一向南去遠 遊人幾度菊花叢

秋風凜凜月依依 飛過高梧影裏時 暗處若教同衆類 世間爭得有人知

愁殺離家未達人 一聲聲到枕前聞 苦吟莫向朱門裏 滿耳笙歌不聽君

聚散虛空去復還 野人閑處倚筇看 不知身是無根物 蔽月遮星作萬端

縱無汲引味清澄 冷浸寒空月一輪 鑿處若教當要路 爲君常濟往來人

開花空道勝于草 結實何曾濟得民 却笑野田禾與黍 不聞弦管過青春

豔拂衣襟蘂拂杯 遶枝閑共蝶徘徊 春風滿目還惆悵 半欲離披半未開

臉膩香薰似有情 世間何物比輕盈 湘妃雨後來池看 碧玉盤中弄水晶

日云暮兮下嵩山 路連綿兮樹石間 出谷口兮見明月 心裴回兮不能還

鳳皇鳴舞樂昌年 蠟炬開花夜管弦 半醉徐擊珊瑚樹 已聞鐘漏曉聲傳

洛陽難理若棼絲 椎破連環定不疑 鸚鵡休言秦地樂 回頭一顧一相思

主第新成銀作牓 賓筵廣宴玉爲樓 壺觴既卜仙人夜 歌舞宜停織女秋

銀河半倚鳳皇臺 玉酒相傳鸚鵡杯 若見君平須借問 仙槎一去幾時來

聞道飛鳧向洛陽 翩翩矯翮度文昌 因聲寄意三花樹 少室巖前幾過香

勝日登臨雲葉起 芳風搖蕩雪花飛 呈暉幸得承金鏡 颺彩還將奉玉衣

桃花欲落柳條長 沙頭水上足風光 此時御蹕來遊處 願奉年年祓禊觴

龍驂曉入望春宮 正逢春雪舞東風 花光倂灑天文上 寒氣行消御酒中

層軒洞戶旦新披 度曲飛觴夜不疲 綺綴玲瓏河色曉 珠簾隱映月華窺

非吏非隱晉尚書 一丘一壑降乘輿 天藻緣情兩曜合 山巵獻壽萬年餘

始見郎官拜洛陽 旋聞近侍發雕章 緒言已勖期年政 綺字當生滿路光

白髮宮娃不解悲 滿頭猶自插花枝 曾緣玉貌君王寵 準擬人看似舊時

閑共野人臨野水 新秋高樹挂清暉 不知塵里無窮事 白鳥雙飛入翠微

未敢分明賞物華 十年如見夢中花 遊人過盡衡門掩 獨自凭欄到日斜

衣上年年淚血痕 只將懷抱訴乾坤 如今主聖臣賢日 豈致人間一物冤

如病如癡二十秋 求名難得又難休 回看骨肉須堪恥 一著麻衣便白頭

戚里稱儒媿小才 禮闈公道此時開 他人何事虛相指 明主無私不是媒

方寸終朝似火然 爲求白日上青天 自嗟辜負平生眼 不識春光二十年

秋氣滿堂孤燭冷 清宵無寐憶山歸 窗前月過三更後 細竹吟風似雨微

爭得一人聞此怨 長門深夜有妍姝 早知雨露翻相悞 只插荆釵嫁匹夫

嫁與商人頭欲白 未曾一日得雙行 任君逐利輕江海 莫把風濤似妾輕

風颯沈思眼忽開 塵埃污得是庸才 那堪更見巢松鶴 飛入青雲不下來

日過辰時猶在夢 客來應笑也求名 浮生自得長高枕 不向人間與命爭

廟謀宏遠人難測 公主生還帝感深 天下底平須共喜 一時閑事莫驚心

此世榮枯豈足驚 相逢惟要眼長青 從來不愛三閭死 今日憑君莫獨醒

萬壑千巖景象開 登臨未足又須回 憑師莫斷松間路 秋月圓時弟子來

長在城中無定業 賣丹磨鏡兩途貧 三山來往尋常事 不省曾驚市井人

霜滿中庭月在林 塞鴻頻過又更深 支頤不語相思坐 料得君心似我心

白絲翎羽丹砂頂 曉度秋煙出翠微 來向孤松枝上立 見人吟苦却高飛

得即高歌失即休 多悲多恨謾悠悠 今朝有酒今朝醉 明日愁來明日愁

春光冉冉歸何處 更向花前把一杯 盡日問花花不語 爲誰零落爲誰開

蟾蜍夜作青冥燭 螮蝀晴爲碧落梯 好箇分明天上路 誰教深入武陵溪

花落花開人世夢 衰榮閑事且持杯 春風底事輕搖落 何似從來不要開

共覆三衣中夜寒 披時不鎮尼師壇 無因蓋得龍宮地 畦裏塵飛葉相殘

淅淅寒流漲淺沙 月明空渚徧蘆花 離人偶宿孤村下 永夜聞砧一兩家

一身從宦留京邑 五馬遙聞到舊山 已領煙霞光野徑 深慚老幼候柴關

清風借響松筠外 畫隼停暉水石間 定掩溪名在圖傳 共知軒蓋此登攀

貧居稍與池塘近 旬日軒車不降來 一樹瓊花空有待 曉風看落滿青苔

經年郵驛許安棲 一會他鄉別恨迷 今日海帆飄萬里 不堪腸斷對含啼

阿母桃花方似錦 王孫草色正如煙 不須更向滄溟望 惆悵歡情恰一年

宣父從周又適秦 昔賢誰少出風塵 當時甚訝張延賞 不識韋臯是貴人

天邊心膽架頭身 欲擬飛騰未有因 萬里碧霄終一去 不知誰是解絛人

孤戍迢迢蜀路長 鳥鳴山館客思鄉 更看絕頂煙霞外 數樹巖花照夕陽

昨夜蕃兵報國讐 沙州都護破涼州 黃河九曲今歸漢 塞外縱橫戰血流

備問嘉陵江水湄 百川東去爾西之 但教清淺源流在 天路朝宗會有期

馬縮寒毛鷹落臕 角弓初暖箭新調 平原踏盡無禽出 竟日翻身望碧霄

三道狼煙過磧來 受降城上探旗開 傳聲却報邊無事 自是官軍入抄回

綠眼胡鷹踏錦韝 五花騘馬白貂裘 往來三市無人識 倒把金鞭上酒樓

滿塞旌旗鎮上遊 各分天子一方憂 無因得見哥舒翰 可惜西山十八州

禁曲新翻下玉都 四弦掁觸五音殊 不知天上彈多少 金鳳銜花尾半無

十里松蘿映碧苔 一川晴色鏡中開 遙聞上界翻經處 片片香雲出院來

眼前軒冕是鴻毛 天上人情謾自勞 脫却朝衣便東去 青雲不及白雲高

表裏通明不假彫 冷於春雪白於瑤 朝來送在涼牀上 只怕風吹日炙銷

洞庭先生歸路長 海雲望極春茫茫 別來幾度向蓬島 自傍瑤臺折靈草

池上笙歌寂不聞 樓中愁殺碧虛雲 玉壺凝盡重重淚 寄與風流舊使君

秋天晴日菊還香 獨坐書齋思已長 無奈風光易流轉 強須傾酒一杯觴

語堪銘座默含春 西漢公卿絕比倫 今日抱轅留不得 欲揮雙涕學舒人

舟觸長松岸勢回 潺湲一夜繞亭臺 若敎靖節先生見 不肯更吟歸去來

牽馬街中哭送君 靈車輾雪隔城聞 唯有山僧與樵客 共舁孤櫬入幽墳

節逢重九海門外 家在五湖煙水東 還向秋山覓詩句 伴僧吟對菊花風

病酒堅辭綺席春 菊花空伴水邊身 由來舉止非閑雅 不是龍山落帽人

琴酒曾將風月須 謝公名跡滿江湖 不知貴擁旌旗後 猶暇憐詩愛酒無

東省南宮興不孤 幾因詩酒謬招呼 一從開署芙蓉幕 曾向風前記得無

遙聞桂水遶城隅 城上江山滿畫圖 爲問訾家洲畔月 清秋擬許醉狂無

日暮江邊一小儒 空憐未有白髭鬚 馬融已貴諸生老 猶自容窺絳帳無

一種吟詩號孔徒 滄江有客獨疎愚 初筵盡辟知名士 許到風前月下無

望斷南雲日已晡 便應憑夢過重湖 不知自古登龍者 曾有因詩泥得無

早游門館一樵夫 祗愛吟詩傍藥爐 旌斾滿江身不見 思言記得穎川無

孔融襟抱稱名儒 愛物憐才與世殊 今日賓堦忘姓字 當時省記薦雄無

僻愛江山俯坐隅 人間不是便爲圖 尊前爲問神仙伴 肯向三清慰薦無

膺門不避額逢珠 絕境由來卷軸須 早忝阿戎詩友契 趨庭曾薦禰生無

雲裏幽僧不置房 橡花藤葉蓋禪牀 朝來逢著山中伴 聞說新移最上方

九轉丹成最上仙 青天暖日踏雲軒 春風賀喜無言語 排比花枝滿杏園

莫向花前泣酒杯 謫仙依舊是仙才 猶堪與世爲祥瑞 曾到蓬山頂上來

一燭從風到奈何 二年衾枕逐流波 雖知不得公然淚 時泣闌干恨更多

明月蕭蕭海上風 君歸泉路我飄蓬 門前雖有如花貌 爭奈如花心不同

宮烏棲處玉樓深 微月生簷夜夜心 香輦不回花自落 春來空佩辟寒金

君恩已盡欲何歸 猶有殘香在舞衣 自恨身輕不如燕 春來長遶御簾飛

紅映高臺綠繞城 城邊春草傍墻生 隋家不向此中盡 汴水應無東去聲

冷日微煙渭水愁 翠華宮樹不勝秋 霓裳一曲千門鎖 白盡梨園弟子頭

無地無媒只一身 歸來空拂滿牀塵 尊前盡日誰相對 唯有南山似故人

玄髮侵愁忽似翁 暖塵寒袖共東風 公卿門戶不知處 立馬九衢春影中

江莎漸映花邊綠 樓日自開池上春 雙鶴遶空來又去 不知臨水有愁人

青娥埋沒此江濱 江樹颼飀慘暮雲 文字在碑碑已墮 波濤辜負色絲文

看山臺下水無塵 碧篠前頭曲水春 獨對一尊風雨夜 不知家有早朝人

送迎皆到三峰下 滿面煙霜滿馬塵 自是追攀認知己 青雲不假送迎人

和如春色淨如秋 五月商山是勝遊 當晝火雲生不得 一溪縈作萬重愁

灩灩橫波思有餘 庾樓明月墮雲初 揚州寒食春風寺 看遍花枝盡不如

五柳逢秋影漸微 陶潛戀酒不知歸 但存物外醉鄉在 誰向人間問是非

竹閣斜溪小檻明 惟君來賞見山情 馬嘶風雨又歸去 獨聽子規千萬聲

知有巖前萬樹桃 未逢搖落思空勞 年年盛發無人見 三十六溪春水高

去跳風雨幾奔波 曾共辛勤奈若何 莫遣窮歸不知處 秋山重疊戍旗多

節過重陽菊委塵 江邊病起杖扶身 不知此日龍山會 誰是風流落帽人

一擲雖然未得盧 驚人不用繞牀呼 牢之坐被青雲逼 祗問君能酷似無

一川如畫敬亭東 待詔閑遊處處同 天竺山前鏡湖畔 何如今日庾樓中

芙蓉幕裏千場醉 翡翠巖前半日閑 惆悵晉朝人不到 謝公拋力上東山

樓上風流庾使君 笙歌曾醉此中聞 目前已是陵陽路 回首叢山滿眼雲

晚樹蕭蕭促織愁 風簾似水滿牀秋 千山不礙笙歌月 誰伴羊公上夜樓

滿水樓臺滿寺山 七年今日共躋攀 月高對菊問行客 去折芳枝早晚還

鬬雞臺邊花照塵 煬帝陵下水含春 青雲回翅北歸雁 白首哭途何處人

溪樹重重水亂流 馬嘶殘雨晚程秋 門前便是仙山路 目送歸雲不得遊

楚國湘江兩渺瀰 暖川晴雁背帆飛 人間離別盡堪哭 何況不知何日歸

九陌初晴處處春 不能回避看花塵 由來得喪非吾事 本是釣魚船上人

碧樹如煙覆晚波 清秋欲盡客重過 故園亦有如煙樹 鴻雁不來風雨多

有客齋心事玉晨 對山鬚鬢綠無塵 住山道士年如鶴 應識當時五老人

門前不改舊山河 破虜曾輕馬伏波 今日獨經歌舞地 古槐疎冷夕陽多

葉覆清溪灩灩紅 路橫秋色馬嘶風 獨攜一榼郡齋酒 吟對青山憶謝公

故園回首雁初來 馬上千愁付一杯 惟有新詩似相識 暮山吟處共徘徊

綺雲初墮亭亭月 錦席惟橫灩灩波 宋玉逢秋正高臥 一篇吟盡奈情何

綺筵無處避梁塵 虞姹清歌日日新 來值渚亭花欲盡 一聲留得滿城春

蓮花上客思閑閑 數首新詩到篳關 吟得楚天風雨霽 一條江水兩三山

臺殿參差日墮塵 塢西歸去一庵雲 寒泉何處夜深落 聲隔半巖疎葉聞

溪戶無人谷鳥飛 石橋橫木掛禪衣 看雲日暮倚松立 野水亂鳴僧未歸

一泓秋水千竿竹 靜得勞生半日身 猶有向西無限地 別僧騎馬入紅塵

茫茫靄靄失西東 柳浦桑村處處同 戍鼓一聲帆影盡 水禽飛起夕陽中

照影池邊多少愁 往來重見此塘秋 芙蓉苑外新經雨 紅葉相随何處流

獨上江樓思渺然 月光如水水如天 同來望月人何處 風景依稀似去年

雨過郊園綠尚微 落花惆悵滿塵衣 芳尊有酒無人共 日暮看山還獨歸

孤亭影在亂花中 悵望無人此醉同 聽盡暮鐘猶獨坐 水邊襟袖起春風

水思雲情小鳳仙 月涵花態語如絃 不因金骨三清客 誰識吳州有洞天

來時健筆佐嫖姚 去折槐花度野橋 誰見尊前此惆悵 一聲歌盡路迢迢

月滿長空樹滿霜 度雲低拂近簷牀 林中夜半一聲磬 臥見高僧入道場

斜日橫窗起暗塵 水邊門戶閉閒春 千竿竹裏花枝動 只道無人似有人

晚波東去海茫茫 誰識蓬山不死鄉 弄玉已歸蕭史去 碧樓紅樹倚斜陽

揚雄詞賦舉天聞 萬里油幢照塞雲 僕射峰西幾千騎 一時迎著漢將軍

旌旗杳杳雁蕭蕭 春盡窮沙雪未消 料得堅昆受宣後 始知公主已歸朝

雖言窮北海雲中 屬國當時事不同 九姓如今盡臣妾 歸期那肯待秋風

牢山望斷絕塵氛 灩灩河西拂地雲 誰見魯儒持漢節 玉關降盡可汗軍

山川險易接胡塵 秦漢圖來或未真 自此盡知邊塞事 河湟更欲託何人

秦皇無策建長城 劉氏仍窮北路兵 若遇單于舊牙帳 却應傷歎漢公卿

拂水斜煙一萬條 幾隨春色倚河橋 不知別後誰攀折 猶自風流勝舞腰

秖言雙鬢未蹉跎 獨奈牛羊送日何 禪客不歸車馬去 晚簷山色爲誰多

溪上禪關水木間 水南山色與僧閑 春風盡日無來客 幽磬一聲高鳥還

玉鉤斜傍畫簷生 雲匣初開一寸明 何事最能悲少婦 夜來依約落邊城

養由弓箭已無功 牢落生涯事事同 相勸一杯寒食酒 幾多辛苦到春風

千株松下雙峰寺 一盞燈前萬里身 自爲心猿不調伏 祖師元是世間人

噪蟬聲亂日初曛 絃管樓中永不聞 獨奈愁人數莖髮 故園秋隔五湖雲

禁鐘聲盡見棲禽 關塞迢迢故國心 無限春愁莫相問 落花流水洞房深

正憐佳月夜深坐 池上暖回燕雁聲 猶有漁舟繫江岸 故人歸盡獨何情

暖鶯春日舌難窮 枕上愁生曉聽中 應褭綠窗殘夢斷 杏園零落滿枝風

水邊秋草暮萋萋 欲駐殘陽恨馬蹄 曾是管絃同醉伴 一聲歌盡各東西

館娃宮伴千年寺 水闊雲多客到稀 聞說春來更惆悵 百花深處一僧歸

抱琴花夜不勝春 獨奏相思淚滿巾 第五指中心最恨 數聲嗚咽爲何人

湘娥不葬九疑雲 楚水連天坐憶君 惟有啼烏舊名在 忍敎嗚咽夜長聞

溪翁強訪紫微郎 曉鼓聲中滿鬢霜 知在禁闈人不見 好風飄下九天香

溪花入夏漸稀疎 雨氣如秋麥熟初 終日苦吟人不會 海邊兄弟久無書

眼前軒冕是鴻毛 天上人間漫自勞 脫却朝衣獨歸去 青雲不及白雲高

高僧夜滴芙蓉漏 遠客窗含楊柳風 何處相逢話心地 月明身在磬聲中

心熟家山夢不迷 孤峰寒遶一條溪 秋窗覺後情無限 月墮館娃宮樹西

尊前路映暮塵紅 池上琴橫醉席風 今日別君如別鶴 聲容長在楚絃中

樓畔花枝拂檻紅 露天香動滿簾風 誰知野寺遺鈿處 盡在相如春思中

鳧鷖聲暖野塘春 鞍馬嘶風驛路塵 一宿青山又前去 古來難得是閑人

微煙已辨秦中樹 遠夢更依江上臺 看落晚花還悵望 鯉魚時節入關來

穿楊力盡獨無功 華髮相期一夜中 別到江頭舊吟處 爲將雙淚問春風

二年恩意是春輝 清淨胸襟似者希 泣盡楚人多少淚 滿船唯載酒西歸

一樹繁陰先著名 異花奇葉儼天成 馬嵬此去無多地 祗合楊妃墓上生

青雲席中羅襪塵 白首江上吟詩人 登龍不及三千士 虛度膺門二十春

平生望斷雲層層 紫府杳是他人登 却應歸訪溪邊寺 說向當時同社僧

尊前誰伴謝公遊 蓮岳晴來翠滿樓 坐見一方金變化 獨吟紅藥對殘秋

雙溪樓影向雲橫 歌舞高臺晚更清 獨自下樓騎瘦馬 搖鞭重入亂蟬聲

整襟收淚別朱門 自料難酬顧念恩 招得片魂騎匹馬 西風斜日入秋原

竹西池上有花開 日日幽吟看又回 心憶郡中蕭記室 何時暫别醉鄉来

桃李春多翠影重 竹樓當月夜無風 荀家兄弟來還去 獨倚欄干花露中

處處雲隨晚望開 洞庭秋水管絃來 謝公待醉消離恨 莫惜臨川酒一杯

雲別青山馬踏塵 負才難覓作閑人 莫言館驛無公事 詩酒能消一半春

賈生名跡忽無倫 十月長安看盡春 顧我先鳴還自笑 空沾一第是何人

曉望疎林露滿巾 碧山秋寺屬閑人 溪頭盡日看紅葉 却笑高僧衣有塵

翠濕衣襟山滿樓 竹間溪水遶牀流 行人莫羨郵亭吏 生向此中今白頭

家在青山近玉京 白雲紅樹滿歸程 相逢一宿最高寺 半夜翠微泉落聲

平生半爲山淹留 馬上欲去還回頭 兩京塵路一雙鬢 不見玉泉千萬秋

掘溝引水澆蔬圃 插竹爲籬護藥苗 楊柳如絲風易亂 梅花似雪日難消

水邊殘雪照亭臺 臺上風襟向雪開 還似當時姓丁鶴 羽毛成後一歸來

白雲溪北叢巖東 樹石夜與潺湲通 行人一宿翠微月 二十五絃聲滿風

莫驚客路已經年 尚有青春一半妍 試上方垣望春野 萬條楊柳拂青天

浪花如雪疊江風 社過高秋萬恨中 明日便隨江燕去 依依俱是故巢空

青鳥泉邊草木春 黃雲塞上是征人 歸來若得長條贈 不憚風霜與苦辛

嚴恨柴門一樹花 便隨香遠逐香車 花如解語還應道 欺我郎君不在家

神女初離碧玉堦 彤雲猶擁牡丹鞋 知道相公憐玉腕 強將纖手整金釵

桂在蟾宮不可攀 功成業熟也何難 今朝折得東歸去 共與鄉閭年少看

祝融絕頂萬餘層 策杖攀蘿步步登 行到月宮霞外寺 白雲相伴兩三僧

黃絹外孫翻得罪 華顛故老莫相嗤 連州萬里無親戚 舊識唯應有荔枝

崆峒道士悞燒丹 赤鼠黃牙幾許難 墜墮閻浮南斗下 不知何事犯星官

清潭洞澈深千丈 危岫攀蘿上幾層 秋盡更無黃葉樹 夜闌唯對白頭僧

風入古松添急雨 月臨虛檻背殘燈 老猨嘯狖還欺客 來撼窗前百尺藤

御筆親批翰長銜 夜開金殿送瑤緘 平明玉案臨宣室 已見龍光出傅巖

陽和未解逐民憂 雪滿羣山對白頭 不得職田飢欲死 兒儂何事打春牛

去日家無擔石儲 汝須勤苦事樵漁 古人盡向塵中遠 白日耕田夜讀書

誰人得似牧童心 牛上橫眠秋聽深 時復往來吹一曲 何愁南北不知音

貪生只愛眼前珍 不覺風光度歲頻 昨日見來騎竹馬 今朝早是有年人

輪郭休誇四字書 紅窠寫出對庭除 時時買得佳人笑 本色金錢却不如

媆如新竹管初齊 粉膩紅輕樣可攜 誰與詩人偎檻看 好於牋墨併分題

人定朱門尚未開 初星粲粲照人回 此時寒食無煙火 花柳蒼蒼月欲來

桂枝攀得獻庭闈 何似空懷楚橘歸 好控扶搖早迴首 人人思看大鵬飛

邊州獨夜正思鄉 君又彈琴在客堂 髣髴不離燈影外 似聞流水到瀟湘

魚在深泉鳥在雲 從來只得影相親 他時縱有逢君處 應作人間白髮身

行到鱸魚鄉裏時 鱠盤如雪怕風吹 猶憐醉裏江南路 馬上垂鞭學釣時

花枝臨水復臨堤 也照清江也照泥 寄語東君好擡舉 夜來曾伴鳳皇棲

荆卿西去不復返 易水東流無盡期 落日蕭條薊城北 黃沙白草任風吹

親在平陽憶久歸 洪河雨漲出關遲 獨過舊寺人稀識 一一杉松老別時

龕中破衲自持行 樹下禪牀坐一生 來往白雲知歲久 滿山猨鳥會經聲

遊子新從絕塞回 自言曾上李陵臺 尊前語盡北風起 秋色蕭條胡鴈來

屐齒無泥竹策輕 莓苔梯滑夜難行 獨開石室松門裏 月照前山空水聲

金帶連環束戰袍 馬頭衝雪度臨洮 卷旗夜劫單于帳 亂斫胡兒缺寶刀

雲壓松枝拂石窗 幽人獨坐鶴成雙 晚來漱齒敲冰渚 閑讀仙書倚翠幢

獄成冤雪晚雲開 豸角威清塞鴈回 飛將送迎遙避馬 離亭不敢勸金杯

蕃面將軍著鼠裘 酣歌衝雪在邊州 獵過黑山猶走馬 寒鵰射落不回頭

叢居堂下幸君移 翠掩燈窗露葉垂 莫羨孤生在山者 無人看著拂雲枝

戰回脫劍綰銅魚 塞鴈迎風避隼旟 欲識前時爲郡政 校成上下考新書

黃精蒸罷洗瓊桮 林下從留石上苔 昨日圍棋未終局 多乘白鶴下山來

禪室繩牀在翠微 松間荷笠一僧歸 磬聲寂歷宜秋夜 手冷燈前自衲衣

君恩已盡欲何歸 猶有殘香在舞衣 自恨身輕不如燕 春來還遶御簾飛

山上有山歸不得 湘江暮雨鷓鴣飛 蘼蕪亦是王孫草 莫送春香入客衣

脉脉低回殷袖遮 臉橫秋水髻盤鴉 蓮莖有刺不成折 盡日岸傍空看花

梁王池苑已蒼然 滿樹斜陽極浦煙 盡日回頭看不見 兩行愁淚上南船

中分豈是無遺策 百戰空勞不逝騅 大葉固非人事及 烏江亭長又何知

漢帝英雄重武材 崇山險處鑿門開 如今更有將軍否 移取潼關向北來

紅遶高臺綠遶城 城邊春草傍牆生 隋家不向此中盡 汴水應無東去聲

冷日微煙渭水愁 華清宮樹不勝秋 霓裳一曲千門鎖 白盡梨園弟子頭

越女歌長君且聽 芙蓉香滿水邊城 豈知一日終非主 猶自如今有怨聲

宮門兩片掩埃塵 牆上無花草不春 誰見當時禁中事 阿嬌解佩與何人

雲慘煙愁苑路斜 路傍丘冢盡宮娃 茂陵不是同歸處 空寄香魂著野花

曉星獨挂結麟樓 三殿風高藥樹秋 玉笛數聲飄不住 問人依約在東頭

宿鳥翩翩落照微 石臺樓閣鎖重扉 步廊無限金羈響 應是諸司扈從歸

幽閣焚香萬慮凝 下簾胎息過禪僧 玉堂分照無人後 消盡金盆一碗冰

鈴絛無響閉珠宮 小閣涼添玉蘂風 枕簟滿牀明月到 自疑身在五雲中

蘂宮裁詔與宵分 雖在青雲憶白雲 待報君恩了歸去 山翁何急草移文

銀臺樓北蘂珠宮 敻與人間路不同 在省五更春睡侶 早來分夢玉堂中

陛兵偏近羽林營 夜靜仍傳禁號聲 應笑執金雙闕下 近南猶隔兩重城

卉醴陀花物外香 清濃標格勝椒漿 我來尚有鈞天會 猶得金尊半日嘗

諸司人盡馬蹄稀 紫帕雲竿九釘歸 偏覺石臺清貴處 牓懸金字射晴暉

玉晨鐘韻上清虛 畫戟祥煙拱帝居 極眼向南無限地 綠煙深處認中書

蜜炬殷紅畫不如 且將歸去照吾廬 今來併得三般事 靈運詩篇逸少書

武丘山下冢纍纍 松柏蕭條盡可悲 何事世人偏重色 真娘墓上獨題詩

遊子新從絕塞迴 自言曾上李陵臺 尊前語盡北風起 秋色蕭條胡雁來

顆如松子色如櫻 未識蹉跎欲半生 歲杪監州曾見樹 時新入座久聞名

王澤猶來雅在新 尚詞微事可愁人 淫哇滿眼關雎弱 猶賀清朝有此身

樹簇烟迷蜀國深 嶺頭分界戀登臨 前軒一望無他處 從此西川只在心

山屐經過滿逕蹤 隔溪遙見夕陽舂 當時諸葛成何事 只合終身作臥龍

千題萬詠過三旬 忘食貪魔作瘦人 行處便吟君莫笑 就中詩病不任春

僕帶雕弓馬似飛 老萊衣上著戎衣 郵亭不暇吟山水 塞外經年皆未歸

幾日監臨向蜀春 錯拋歌酒強憂人 江樓一望西歸去 不負嘉州只負身

一色青松幾萬栽 異香薰路帶花開 山門欲別心潛願 更到蜀中還到來

到處逢山便欲登 自疑身作往來僧 徒行至此三千里 不是有緣應不能

萬仞雲峯八石泉 李君仙後更誰仙 我來駐馬人何問 老柏無多不種田

劒閣緣雲拂斗魁 疾風生樹過龍媒 前程憩罷知無益 但是駑蹄亦到來

零雨霑山百草香 樹梢高頂盡斜陽 橫流巨石皆堪住 何事無僧有石房

虎蹲峰狀屈名牛 落日連村好望秋 不爲時危耕不得 一犁風雨便歸休

邵平瓜地接吾廬 穀雨乾時偶自鋤 昨日春風欺不在 就牀吹落讀殘書

柳莫搖搖花莫開 此心因病亦成灰 人生只有家園樂 及取春農歸去來

人多知遇獨難求 人負知音獨愛酬 常恐此心無樂處 枉稱年少在幷州

雲卷庭虛月逗空 一方秋草盡鳴蟲 是時兄弟正南北 黃葉滿階來去風

符亭之地雅離羣 萬古懸泉一旦新 若念農桑也如此 縣人應得似行人

山如巫峽煙雲好 路似嘉祥水木清 大抵游人總應愛 就中難說是詩情

十指宮商膝上秋 七條絲動雨修修 空堂半夜孤燈冷 彈著鄉心欲白頭

我去君留十載中 未曾相見及花紅 他時住得君應老 長短看花心不同

出郊征騎逐飛埃 此別惟愁春未回 寒葉夕陽投宿意 蘆關門向遠河開

黃葉分飛砧上下 白雲零落馬東西 人生萬意此端坐 日暮水深流出溪

河邊霽色無人見 身帶春風立岸頭 濁水茫茫有何意 日斜還向古蒲州

地濕莎青雨後天 桃花紅近竹林邊 行人本是農桑客 記得春深欲種田

暫寄空門未是歸 上方林榭獨儒衣 吾師不語應相怪 頻惹街塵入寺飛

簟濕秋庭岳在煙 露光明滑竹蒼然 何人意緒還相似 鶴宿松枝月半天

風涼津濕共微微 隔岸泉衝石竅飛 爭得巨靈從野性 舊鄉無此擘將歸

一瀑三峰赤日天 路人才見便翛然 誰能夜向山根宿 涼月初生的有仙

白蓮千朵照廊明 一片承平雅頌聲 更報第三條燭盡 文昌風景畫難成

丹雘蒼蒼簇背山 路塵應滿舊簾間 玄宗不是偏行樂 只爲當時四海閑

閑身行止屬年華 馬上懷中盡落花 狂遍曲江還醉臥 覺來人靜日西斜

簾外無塵勝物外 牆根有竹似山根 流泉不至客來久 坐見新池落舊痕

青門無路入清朝 濫作將軍最下僚 同舍盡歸身獨在 晚風開印葉蕭蕭

曲水池邊青草岸 春風林下落花盃 都門此日是寒食 人去看多身獨來

心覺清涼體似吹 滿風輕撼葉垂垂 無端種在幽閑地 衆鳥嫌寒鳳未知

十二三弦共五音 每聲如截遠人心 當時向秀聞鄰笛 不是離家歲月深

魏帝當時銅雀臺 黃花深映棘叢開 人生富貴須回首 此地豈無歌舞來

地接山林兼有石 天懸星月更無雲 驚鷗上樹滿池水 瀺灂一聲中夜聞

春霖朝罷客西東 雨足泥聲路未通 獨愛千峰最高處 一峰初日白雲中

公門身入洞門行 出穽離籠似有情 僧語夜涼雲樹黑 月生峰上月初生

獨坐東南見曉星 白雲微透泬寥清 磷磷甃石堪僧坐 一葉梧桐落半庭

從來行樂近來希 蘧瑗知言與我違 自是衰心不如舊 非關四十九年非

嫖姚家宴敵吳王 子夜歌聲滿畫堂 此日相逢眉翠盡 女真行李乞齋糧

肅肅雍雍義有餘 九天鸞鳳莫相疎 唯應靜向山窗過 激發英雄夜讀書

竹映高牆似傍山 鄒陽歸後令威還 君看將相才多少 兩首詩成七步間

五色文勝百鳥王 相思兼絕寄芸香 由來不是池中物 雞樹歸時即取將

錦樓春望憶丹楹 更遇高情說早鶯 江上境寒吟不得 濕風梅雨滿船輕

美人寒食事春風 折盡青青賞盡紅 夜半無燈還有睡 鞦韆懸在月明中

活色生香第一流 手中移得近青樓 誰知豔性終相負 亂向春風笑不休

嬌黃新嫩欲題詩 盡日含毫有所思 記得玉人初病起 道家粧束厭禳時

春來還似去年時 手把花枝唱竹枝 狂瘦未曾餐有味 不緣中酒却緣詩

一束龍吟細竹枝 青娥擎在手中吹 當時縱使雙成在 不得如伊是小時

失意蹉跎到舊遊 見吹楊柳便遮羞 瞻相趙女休相拽 不及人前詐擺頭

同有詩情自合親 不須歌調更含嚬 朝天御史非韓壽 莫竊香來帶累人

弦管聲凝發唱高 幾人心地暗傷刀 思量更有何堪比 王母新開一樹桃

一曲新聲慘畫堂 可能心事憶周郎 朝來爲客頻開口 綻盡桃花幾許香

二年中散似稽康 此日無功換寵光 唯有一般酬聖主 勝於東晉是文章

野園無鼓又無旗 鞍馬傳盃用柳枝 嬌養翠娥無怕懼 插人頭上任風吹

郊亭宴罷欲回車 滿郭傳呼調角初 尚擁笙歌歸未得 笑娥扶著醉尚書

清瘦形容八十餘 匏懸籬落似村居 勸師莫羨人間有 幸是元無免破除

不悟時機滯有餘 近來爲事更乖疎 朱輪皂蓋蹉跎盡 猶愛明窗好讀書

十里城中一院僧 各持巾鉢事南能 還應笑我功名客 未解嫌官學大乘

偃王燈塔古徐州 二十年來樂事休 此日將軍心似海 四更身領萬人遊

十萬軍城百萬燈 酥油香暖夜如烝 紅粧滿地煙光好 只恐笙歌引上昇

兩地旌旗擁一身 半緣傷舊半榮新 州人若憶將軍面 寫取雕堂報國真

十年拋擲故園花 最憶紅桃竹外斜 此日郊亭心乍喜 敗榆芳草似還家

遠舸衝開一路萍 岸傍偷上小茅亭 遊人莫覓盃盤分 此地纔應聚德星

到處吟兼上馬吟 總無愁恨自傷心 無端夢得鈞天樂 盡覺宮商不是音

華清高樹出離宮 南陌柔條帶暖風 誰見輕陰是良夜 瀑泉聲畔月明中

洛橋晴影覆江船 羌笛秋聲濕塞煙 閑想習池公宴罷 水蒲風絮夕陽天

嫩綠輕懸似綴旒 路人遙見隔宮樓 誰能更近丹墀種 解播皇風入九州

暖風晴日斷浮埃 廢路新條發釣臺 處處輕陰可惆悵 後人攀處古人栽

潭上江邊嫋嫋垂 日高風靜絮相隨 青樓一樹無人見 正是女郎眠覺時

汴水高懸百萬條 風清兩岸一時搖 隋家力盡虛栽得 無限春風屬聖朝

和風煙樹九重城 夾路春陰十萬營 唯向邊頭不堪望 一株顦顇少人行

窗外齊垂旭日初 樓邊輕暖好風徐 游人莫道栽無益 桃李清陰却不如

衆木猶寒獨早青 御溝橋畔曲江亭 陶家舊日應如此 一院春條綠遶廳

帳偃纓垂細復繁 令人心想石家園 風條月影皆堪重 何事侯門愛樹萱

數首新詩帶恨成 柳絲牽我我傷情 柔娥幸有腰支穩 試踏吹聲作唱聲

高出軍營遠映橋 賊兵曾斫火曾燒 風流性在終難改 依舊春來萬萬條

縣依陶令想嫌迂 營畔將軍即大麤 此日與君除萬恨 數篇風調更應無

狂似纖腰嫩勝綿 自多情態竟誰憐 遊人不折還堪恨 拋向橋邊與路邊

朝陽晴照綠楊煙 一別通波十七年 應有舊枝無處覓 萬株風裏卓旌旃

晴垂芳態吐牙新 雨擺輕條濕面春 別有出墻高數尺 不知搖動是何人

暖梳簪朵事登樓 因挂垂楊立地愁 牽斷綠絲攀不得 半空懸著玉搔頭

西園高樹後庭根 處處尋芳有折痕 終憶舊遊桃葉舍 一株斜映竹籬門

劉白蘇臺總近時 當初章句是誰推 纖腰舞盡春楊柳 未有儂家一首詩

夜鎖重門晝亦監 眼波嬌利瘦巖巖 偏憐不怕傍人笑 自把春羅等舞衫

龍麝薰多骨亦香 因經寒食好風光 何人畫得天生態 枕破施朱隔宿粧

滴滴春霖透荔枝 筆題牋動手中垂 天陰不得君王召 嚬著青蛾作小詩

鈿合重盛繡結深 昭陽初幸賜同心 君知一夜恩多少 明日宣敎放德音

退紅香汗濕輕紗 高捲蚊廚獨臥斜 嬌淚半垂珠不破 恨君瞋折後庭花

取次衣裳盡帶珠 別添龍腦裛羅襦 年來寄與鄉中伴 殺盡春蠶稅亦無

畫燭燒蘭暖復迷 殿幃深密下銀泥 開門欲作侵晨散 已是明朝日向西

樓臺重疊滿天雲 殷殷鳴鼉世上聞 此日楊花初似雪 女兒弦管弄參軍

冠剪黃綃帔紫羅 薄施鉛粉畫青娥 因將素手誇纖巧 從此椒房寵更多

身是三千第一名 內家叢裏獨分明 芙蓉殿上中元日 水拍銀臺弄化生

含桃莊主後園深 繁實初成靜掃陰 若使明年花可待 應須惱破事花心

偶作閑身上古城 路人遙望不相驚 無端將吏逡巡至 又作都頭一隊行

好客連宵在醉鄉 蠟煙紅暖勝春光 誰人肯信山僧語 寒雨唯煎治氣湯

一日迢迢每一飡 我心難伏我無難 南簷十月繩牀暖 背卷真經向日看

笠戴圓陰楚地椶 磬敲清響蜀山銅 秋來說偈寅朝殿 爽爽楊枝滿手風

淮王西舍固非夫 柳惲偏州未是都 直到春秋諸列國 擁旄才子也應無

巡關每傍摴蒲局 望月還登乞巧樓 第一莫敎嬌太過 緣人衣帶上人頭

春草萋萋春水綠 野棠開盡飄香玉 繡嶺宮前鶴髮人 猶唱開元太平曲

夷門一鎮五經秋 未得朝天不免愁 因上此樓望京國 便名樓作望京樓

孤峰不與衆山儔 直入青雲勢未休 會得乾坤融結意 擎天一柱在南州

翱翔曾在玉京天 墮落江南路幾千 從事不須輕縣宰 滿身猶帶御爐煙

繡衣奔命去情多 南國佳人斂翠娥 曾向敎坊聽國樂 爲君重唱盛叢歌

羊公留宴峴山亭 洛浦高歌五夜情 獨向柏臺爲老吏 可憐林木響餘聲

燕趙能歌有幾人 爲花回雪似含顰 聲隨御史西歸去 誰伴文翁怨九春

政績雖殊道且同 無辭買石紀前功 誰論重德光青史 過里猶歌臥轍風

酒旗相望大隄頭 隄下連牆隄上樓 日暮行人爭渡急 槳聲幽軋滿中流

烏臺上客紫髯公 共捧天書靜境中 桃朵不辭歌白苧 耶溪暮雨起樵風

思量大是惡姻緣 只得相看不得憐 願作琵琶槽那畔 得他長抱在胷前

綠暗紅稀出鳳城 暮雲樓閣古今情 行人莫聽宮前水 流盡年光是此聲

秦川如畫渭如絲 去國還家一望時 公子王孫莫來好 嶺花多是斷腸枝

舊苑新晴草似苔 人還香在踏青迴 今朝此地成惆悵 已後逢春更莫來

折柳歌中得翠條 遠移金殿種青霄 上陽宮女含聲送 不忿先歸舞細腰

梁苑隋堤事已空 萬條猶舞舊春風 那堪更想千年後 誰見楊花入漢宮

枝鬬纖腰葉鬬眉 春來無處不如絲 霸陵原上多離別 少有長條拂地垂

何郎載酒別賢侯 更吐歌珠宴庾樓 莫道江南不同醉 即陪舟檝上京游

怪得清風送異香 娉婷仙子曳霓裳 惟應錯認偷桃客 曼倩曾爲漢侍郎

一竹橫簷挂淨巾 竈無煙火地無塵 剃頭未必知心法 要且閑於名利人

商嶺東西路欲分 兩間茅屋一溪雲 師言耳重知師意 人是人非不欲聞

渭水秦川拂眼明 希仁何事寡詩情 只應學得虞姬壻 書字纔能記姓名

草遮回蹬絕鳴鑾 雲樹深深碧殿寒 明月自來還自去 更無人倚玉欄干

障掩金雞蓄禍機 翠華西拂蜀雲飛 珠簾一閉朝元閣 不見人歸見燕歸

門橫金鎖悄無人 落日秋聲渭水濱 紅葉下山寒寂寂 濕雲如夢雨如塵

薄煙如夢雨如塵 霜景晴來卻勝春 好住池西紅葉樹 何年今日伴何人

醉時顛蹶醒時羞 麴糵推人不自由 叵耐一雙窮相眼 不堪花卉在前頭

銀河漾漾月暉暉 樓礙星邊織女機 橫玉叫雲天似水 滿空霜逐一聲飛

曉紅初拆露香新 獨立空山冷笑人 春意自知無主惜 恣風吹逐馬蹄塵

病香無力被風欺 多在青苔少在枝 馬上行人莫回首 斷君腸是欲殘時

黃陵廟前春已空 子規啼血滴松風 不知精爽歸何處 疑是行雲秋色中

野水晴山雪後時 獨行邨落更相思 無因一向溪頭醉 處處寒梅映酒旗

花落輕寒酒熟遲 醉眠不及落花期 愁人相憶春山暮 煙樹蒼蒼播穀時

我到瞿真上升處 山川四望使人愁 紫雲白鶴去不返 唯有桃花溪水流

門向滄江碧岫開 地多鷗鷺少塵埃 綠陰十里灘聲裏 閑自王家看竹來

長沙地窄卻回時 舟檝駸駸向鳳池 爲報湘川神女道 莫敎雲雨濕旌旗

江上層樓翠靄間 滿簾春水滿窗山 青楓綠草將愁去 遠入吳雲暝不還

沅水羅文海燕回 柳條牽恨到荆臺 定知行路春愁裏 故郢城邊見落梅

別酒離亭十里強 半醒半醉引愁長 無端寂寂春山路 雪打溪梅狼籍香

翠雲箱裏疊樬櫳 楚葛湘紗淨似空 便著清江明月夜 輕涼與挂一身風

名珪字玉淨無瑕 美譽芳聲有數車 莫放燄光高二丈 來年燒殺杏園花

昨日朱門一見君 忽驚野鶴在雞羣 不應長啄潢汙水 早晚歸飛碧落雲

帝鄉羣侶杳難尋 獨立滄洲歲暮心 野鶴棲飛無遠近 稻粱多處是恩深

片石長松倚素楹 翛然雲壑見高情 世人只愛凡花鳥 無處不知粱廣名

本不將心挂名利 亦無情意在樊籠 鹿裘藜杖且歸去 富貴榮華春夢中

一條寒玉走秋泉 引出深蘿洞口煙 十里暗流聲不斷 行人頭上過潺湲

龍髯鳳尾亂颼颼 帶霧停風一畝秋 待取滿庭蒼翠合 酒尊書案閉門休

水蝶巖蜂俱不知 露紅凝豔數千枝 山深春晚無人賞 即是杜鵑催落時

黃陵廟前莎草春 黃陵女兒茜裙新 輕舟短櫂唱歌去 水遠山長愁殺人

斜雨飛絲織曉空 疎簾半捲野亭風 荷花向盡秋光晚 零落殘紅綠沼中

春與春愁逐日長 遠人天畔遠思鄉 蘋生水綠不歸去 孤負東溪七里莊

數點疎星紫錦斑 仙家新樣剪三山 宜與謝公松下戴 淨簪雲髮翠微間

鱗鱗別浦起微波 汎汎輕舟桃葉歌 斜雪北風何處宿 江南一路酒旗多

滿火芳香碾麴塵 吳甌湘水綠花新 媿君千里分滋味 寄與春風酒渴人

滿院泉聲水殿涼 疎簾微雨野松香 東峰下視南溟月 笑踏金波看海光

萬戶砧聲水國秋 涼風吹起故鄉愁 行人望遠偏傷思 白浪青楓滿北樓

穿針樓上閉秋煙 織女佳期又隔年 斜笛夜深吹不落 一條銀漢挂秋天

七尺青竿一丈絲 菰蒲葉裏逐風吹 幾回舉手拋芳餌 驚起沙灘水鴨兒

靜裏寒香觸思初 開緘忽見二瓊琚 一吟麗句風流極 沒得弘文李校書

我見鴛鴦飛水上 君還望月苦相思 一雙裙帶同心結 早寄黃鸝孤鴈兒

平湖茫茫春日落 危檣獨映沙洲泊 上岸閑尋細草行 古查飛起黃金鶚

水浮秋煙沙曉雪 皎潔無風燈影徹 海客雲帆未挂時 相與緣江拾明月

曾留宋玉舊衣裳 惹得巫山夢裏香 雲雨無情難管領 任他別嫁楚襄王

誰家少女字千金 省向人間逐處尋 今日分明花裏見 一雙紅臉動春心

洞中春氣蒙籠暄 尚有紅英千樹繁 可憐夾水錦步障 羞數石家金谷園

錦羽相呼暮沙曲 波上雙聲戛哀玉 霞明川靜極望中 一時飛滅青山綠

倚櫂汀洲沙日晚 江鮮野菜桃花飯 長歌一曲煙靄深 歸去滄江綠波遠

白波四面照樓臺 日夜潮聲繞寺迴 千葉紅蓮高會處 幾曾龍女獻珠來

蘭浦秋來煙雨深 幾多情思在琴心 知君調得東家子 早晚和鳴入錦衾

嚬黛低紅別怨多 深亭芳恨滿橫波 聲中唱出纏綿意 淚落燈前一曲歌

寂寞高堂別楚君 玉人天上逐行雲 停舟十二峰巒下 幽佩仙香半夜聞

廟閉春山曉月光 波聲回合樹蒼蒼 自從一別襄王夢 雲雨空飛巫峽長

曾見雙鸞舞鏡中 聯飛接影對春風 今來獨在花筵散 月滿秋天一半空

春初攜酒此花間 幾度臨風倒玉山 今日葉深黃滿樹 再來惆悵不能攀

芳草萋萋新燕飛 芷汀南望鴈書稀 武陵洞裏尋春客 已被桃花迷不歸

紫府空歌碧落寒 曉星寥亮月光殘 一羣白鶴高飛上 唯有松風吹石壇

思鄉之客空凝嚬 天邊欲盡未盡春 獨攀江樹深不語 芳草落花愁殺人

公子春衫桂水香 遠衝飛雪過書堂 貧家冷落難消日 唯有松筠滿院涼

簾外春風正落梅 須求狂藥解愁回 煩君玉指輕攏撚 慢撥鴛鴦送一杯

生在幽崖獨無主 溪蘿澗鳥爲儔侶 行人陌上不留情 愁香空謝深山雨

落帽臺邊菊半黃 行人惆悵對重陽 荆州一見桓宣武 爲趁悲秋入帝鄉

一雙幽色出凡塵 數粒秋煙二尺鱗 從此靜牕聞細韻 琴聲長伴讀書人

憐君少雋利如鋒 氣爽神清刻骨聰 片玉若磨唯轉瑩 莫辭雲水入廬峰

白鶴高飛不逐羣 嵇康琴酒鮑昭文 此身未有棲歸處 天下人間一片雲

冉冉生山草何異 截而吹之動天地 望鄉臺上望鄉時 不獨落梅兼落淚

貧埋病壓老巑岏 拂拭菱花不喜看 又恐無人肯青眼 事須憑仗小還丹

狂吟亂舞雙白鶴 霜翎玉羽紛紛落 空庭向晚春雨微 却斂寒香抱瑤萼

寂寞幽齋暝煙起 滿徑西風落松子 遠公一去兜率宮 唯有面前虎溪水

海靜天高景氣殊 鯨晴失彩蚌潛珠 不知今夜越臺上 望見瀛洲方丈無

骰子巡拋裹手拈 無因得見玉纖纖 但知謔道金釵落 圖向人前露指尖

篔簹無子鴛雛飢 毛彩凋摧不得歸 誰念火雲千嶂裏 低身猶傍鷓鴣飛

到此空思吳隱之 潮痕草蔓上幽碑 人來皆望珠璣去 誰詠貪泉四句詩

赤日黃埃滿世間 松聲入耳即心閑 願尋五百仙人去 一世清涼住雪山

連雲草映一條陂 鸂鶒雙雙帶水飛 南邨小路桃花落 細雨斜風獨自歸

草暖沙長望去舟 微茫煙浪向巴丘 沅江寂寂春歸盡 水綠蘋香人自愁

少將風月怨平湖 見盡扶桑水到枯 相約杏花壇上去 畫欄紅紫鬬樗蒲

如聞長嘯春風裏 荆棘叢邊訪舊蹤 地接蘇門山近遠 荒臺突兀抵高峰

小池誰見鑿時初 走水南來十里餘 樓上日斜吹暮角 院中人出鎖遊魚

維摩青石講初休 緣訪親宗到普州 我有軍持憑弟子 岳陽溪裏汲寒流

蟋蟀漸多秋不淺 蟾蜍已沒夜應深 三更兩鬢幾枝雪 一念雙峰四祖心

門外便伸千里別 無車不得到河梁 高樓直上百餘尺 今日爲君南望長

新蟬忽發最高枝 不覺立聽無限時 正遇友人來告別 一心分作兩般悲

詩成一夜月中題 便臥松風到曙雞 帶月時聞山鳥語 郡城知近武陵溪

出家初隷何方寺 上國西明御水東 却見舊房堦下樹 別來二十一春風

月中時呌葉紛紛 不異洞庭霜夜聞 翎羽如今從放長 猶能飛起向孤雲

高亭林表迥嵯峨 獨坐秋宵不寢多 玉兔玉人歌裏出 白雲難似莫相和

不知今夕是何夕 催促陽臺近鏡臺 誰道芙蓉水中種 青銅鏡裏一枝開

他寢此時吾不寢 近秋三五日逢晴 相思唯有霜臺月 望盡孤光見却生

新起此堂開北窗 當窗山隔一重江 白茅草苫重重密 愛此秋天夜雨淙

溪裏晚從池岸出 石泉秋急夜深聞 木蘭船共山人上 月映渡頭零落雲

背如刀截機頭錦 面似升量澗底泉 銅雀臺南秋日後 照來照去已三年

黍穗豆苗侵古道 晴原午後早秋時 故人相憶僧來說 楊柳無風蟬滿枝

遍參尊宿遊方久 名岳奇峰問此公 五月半間看瀑布 青城山裏白雲中

常言喫藥全勝飯 華岳松邊採茯神 不遣髭鬚一莖白 擬爲白日上昇人

客舍幷州已十霜 歸心日夜憶咸陽 無端更渡桑乾水 却望幷州是故鄉

逸人期宿石牀中 遣我開扉對晚空 不知何處嘯秋月 閑著松門一夜風

環爐促席復持杯 松院雙扉向月開 座上同聲半先達 名山獨入此心來

揀得林中最細枝 結根石上長身遲 莫嫌滴瀝紅斑少 恰似湘妃淚盡時

野寺入時春雪後 崎嶇得到此房前 老僧不出迎朝客 已住上方三十年

水岸寒樓帶月躋 夏林初見岳陽溪 一㸃新螢報秋信 不知何處是菩提

碣石山人一軸詩 終南山北數人知 擬看青龍寺裏月 待無一點夜雲時

營當萬勝岡頭下 誓立千年不朽功 天子手擎新鉞斧 諫官請贈李文通

池上時時松雪落 焚香煙起見孤燈 靜夜憶誰來對坐 曲江南岸寺中僧

三月正當三十日 風光別我苦吟身 共君今夜不須睡 未到曉鐘猶是春

新歲抱琴何處去 洛陽三十六峰西 生來未識山人面 不得一聽烏夜啼

老子堂前花萬樹 先生曾見幾迴春 夜煎白石平明喫 不擬敎人哭此身

牀頭枕是溪中石 井底泉通竹下池 宿客未眠過夜半 獨聞山雨到來時

歸蜀擬從巫峽過 何時得入舊房禪 寺中來後誰身化 起塔栽松向野田

城角新居鄰靜寺 時從新閣上經樓 南山泉入宮中去 先向詩人門外流

朱絲弦底燕泉急 燕將雲孫白日彈 嬴氏歸山陵已掘 聲聲猶帶髮衝冠

沙埋古篆折碑文 六國興亡事繫君 今日淒涼無處說 亂山秋盡有寒雲

星點花冠道士衣 紫陽宮女化身飛 能傳上界春消息 若到蓬山莫放歸

雖有柴門常不關 片雲孤木伴身閑 猶嫌住久人知處 見擬移家更上山

蘭無香氣鶴無聲 哭盡秋天月不明 自從東野先生死 側近雲山得散行

京索先生三尺墳 秋風漠漠吐寒雲 從來有恨君多哭 今日何人更哭君

促織聲尖尖似針 更深刺著旅人心 獨言獨語月明裏 驚覺眠童與宿禽

條峰五老勢相連 此鹿來從若箇邊 別有野麋人不見 一生長飲白雲泉

破却千家作一池 不栽桃李種薔薇 薔薇花落秋風起 荆棘滿庭君始知

籬外清陰接藥欄 曉風交戛碧琅玕 子猷沒後知音少 粉節霜筠漫歲寒

井存上蔡南門外 置此井時來相秦 斷綆數尋垂古甃 取將寒水是何人

習家池沼草萋萋 嵐樹光中信馬蹄 漢主廟前湘水碧 一聲風角夕陽低

長川幾處樹青青 孤驛危樓對翠屏 一自上皇惆悵後 至今來往馬蹄腥

平明走馬上村橋 花落梅溪雪未消 日短天寒愁送客 楚山無限路迢迢

宣曲長楊瑞氣凝 上林狐兔待秋鷹 誰將詞賦陪雕輦 寂寞相如臥茂林

昔年戎虜犯榆關 一敗龍城匹馬還 侯印不聞封李廣 他人丘壟似天山

江海相逢客恨多 秋風葉下洞庭波 酒酣夜別淮陰市 月照高樓一曲歌

一拋蘭櫂逐燕鴻 曾向江湖識謝公 每到朱門還悵望 故山多在畫屏中

山鬼揚威正氣愁 便辭珍簟襲狐裘 西窗一夕悲人事 團扇無情不待秋

盡日松堂看畫圖 綺疏岑寂似清都 若敎煙水無鷗鳥 張翰何由到五湖

豐沛曾爲社稷臣 賜書名畫墨猶新 幾人同保山河誓 猶自栖栖九陌塵

古墳零落野花春 聞說中郎有後身 今日愛才非昔日 莫拋心力作詞人

蓼穗菱叢思蟪蛄 水螢江鳥滿煙蒲 愁紅一片風前落 池上秋波似五湖

自有林亭不得閑 陌塵宮樹是非間 終南長在茅簷外 別向人間看華山

一隨菱櫂謁王侯 深媿移文負釣舟 今日太湖風色好 却將詩句乞魚鉤

曲江春半日遲遲 正是王孫悵望時 杏花落盡不歸去 江上東風吹柳絲

四方無事太平年 萬象鮮明禁火前 九重細雨惹春色 輕染龍池楊柳煙

芍藥薔薇語早梅 不知誰是豔陽才 今朝領得春風意 不復饒君雪裏開

咸陽橋上雨如懸 萬點空濛隔釣船 還似洞庭春水色 晚雲將入岳陽天

天寶年中事玉皇 曾將新曲敎寧王 鈿蟬金雁今零落 一曲伊州淚萬行

冰簟銀牀夢不成 碧天如水夜雲輕 雁聲遠過瀟湘去 十二樓中月自明

路傍佳樹碧雲愁 曾侍金輿幸驛樓 草木榮枯似人事 綠陰寂寞漢陵秋

呂公榮達子陵歸 萬古煙波遶釣磯 橋上一通名利迹 至今江鳥背人飛

目極雲霄思浩然 風帆一片水連天 輕橈便是東歸路 不肯忘機作釣船

煙水何曾息世機 暫時相向亦依依 所嗟白首磻谿叟 一下漁舟更不歸

劒逐驚波玉委塵 謝安門下更何人 西州城外花千樹 盡是羊曇醉後春

卓氏壚前金線柳 隋家堤畔錦帆風 貪爲兩地分霖雨 不見池蓮照水紅

高低深淺一闌紅 把火殷勤遶露叢 希逸近來成嬾病 不能容易向春風

水流花落歎浮生 又伴遊人宿杜城 還似昔年殘夢裏 透簾斜月獨聞鶯

溪水無情似有情 入山三日得同行 嶺頭更是分頭處 惜別潺湲一夜聲

槿籬芳援近樵家 壠麥青青一逕斜 寂寞遊人寒食後 夜來風雨送梨花

昔年曾伴玉真遊 每到仙宮即是秋 曼倩不歸花落盡 滿叢煙露月當樓

商於甪里便成功 一寸沈機萬古同 但得戚姬甘定分 不應真有紫芝翁

丹溪藥盡變金骨 清洛月寒吹玉笙 他日隱居無訪處 碧桃花發水縱橫

鞏樹先春雪滿枝 上陽宮柳囀黃鸝 桓譚未便忘西笑 豈爲長安有鳳池

細雨濛濛入絳紗 湖亭寒食孟珠家 南朝漫自稱流品 宮體何曾爲杏花

彩翰殊翁金繚繞 一千二百逃飛鳥 尾薪橋下未爲癡 暮雨朝雲世間少

綠塘搖灩接星津 軋軋蘭橈入白蘋 應爲洛神波上韈 至今蓮蘂有香塵

王氣銷來水淼茫 豈能才與命相妨 虛開直瀆三千里 青蓋何曾到洛陽

慢笑開元有倖臣 直敎天子到蒙塵 今來看畫猶如此 何況親逢絕世人

池塘經雨更蒼蒼 萬點荷珠曉氣涼 朱瑀空偷御溝水 錦鱗紅尾屬嚴光

開濟由來變盛衰 五車纔得號鎡基 留侯功業何容易 一卷兵書作帝師

翠染冰輕透露光 墮雲孫壽有餘香 只因七夕回天浪 添作湘妃淚兩行

南內牆東御路旁 預知春色柳絲黃 杏花未肯無情思 何是情人最斷腸

蘇小門前柳萬條 毶毶金線拂平橋 黃鶯不語東風起 深閉朱門伴細腰

金縷毶毶碧瓦溝 六宮眉黛惹春愁 晚來更帶龍池雨 半拂闌干半入樓

館娃宮外鄴城西 遠映征帆近拂堤 繫得王孫歸意切 不關春草綠萋萋

兩兩黃鸝色似金 褭枝啼露動芳音 春來幸自長如線 可惜牽纏蕩子心

御柳如絲映九重 鳳皇窗柱繡芙蓉 景陽樓畔千條露 一面新妝待曉鐘

織錦機邊鶯語頻 停梭垂淚憶征人 塞門三月猶蕭索 縱有垂楊未覺春

一尺深紅勝麴塵 天生舊物不如新 合歡桃核終堪恨 裏許元來別有人

井底點燈深燭伊 共郎長行莫圍棊 玲瓏骰子安紅豆 入骨相思知不知

風帶巢熊拗樹聲 老僧相引入雲行 半坡新路畬纔了 一谷寒煙燒不成

閑對楸枰傾一壺 黃華坪上幾成盧 他時謁帝銅龍水 便賭宣城太守無

三十六鱗充使時 數番猶得裹相思 待將袍襖重抄了 盡寫襄陽播掿詞

矗竹爲籬松作門 石楠陰底藉芳蓀 方袍近日少平叔 注得逍遙無處論

大白東西飛正狂 新芻石凍雜梅香 詩中反語常回避 尤怯花前喚索郎

洞裏仙春日更長 翠叢風翦紫霞芳 若爲蕭史通家客 情願扛壺入醉鄉

閑對奕楸傾一壺 黃羊枰上幾成都 他時謁帝銅池曉 便賭宣城太守無

有僧支頰撚眉毫 起就夕陽磨剃刀 到此既知閑最樂 俗心何啻九牛毛

獨上黃壇幾度盟 印開龍渥喜丹成 豈同叔夜終無分 空向人間著養生

虎到前頭心不驚 殘陽擇蝨嬾逢迎 東林水石未勝此 要假遠公方有名

風惹閑雲半谷陰 巖西隱者醉相尋 草衰乍覺徑增險 葉盡却疑溪不深

鳥啄靈雛戀落暉 村情山趣頓忘機 丹成道士過門數 葉盡寒猨下嶺稀

風帶巢熊拗樹聲 老僧相引入雲行 半陂新路畬纔了 一谷寒煙燒不成

屏開屈膝見吳娃 蠻蠟同心四照花 姹女不愁難管領 斬新鉛裏得黃牙

鶯裏花前選孟光 東山逋客酒初狂 素蛾畢竟難防備 燒得河車莫遣嘗

少賦令才猶強作 衆醫多識不能呼 九莖仙草真難得 五葉靈根許惠無

曾見當壚一箇人 入時裝束好腰身 少年花蔕多芳思 只向詩中寫取真

醉袂幾侵魚子纈 飄纓長罥鳳皇釵 知君欲作閑情賦 應願將身作錦鞋

翠蝶密偎金叉首 青蟲危泊玉釵梁 愁生半額不開靨 只爲多情團扇郎

柳煙梅雪隱青樓 殘日黃鸝語未休 見說自能裁袙腹 不知誰更著帩頭

愁機嬾織同心苣 悶繡先描連理枝 多少風流詞句裏 愁中空詠早環詩

燕支山色重能輕 南陽水澤鬬分明 不煩射雉先張翳 自有琴中威鳳聲

半歲愁中鏡似荷 牽環撩鬢却須磨 花前不復抱瓶渴 月底還應琢刺歌

長擔犢車初入門 金牙新醞盈深罇 良人爲漬木瓜粉 遮却紅腮交午痕

最宜全幅碧鮫綃 自襞春羅等舞腰 未有長錢求鄴錦 且令裁取一團嬌

出意挑鬟一尺長 金爲鈿鳥簇釵梁 鬱金種得花茸細 添入春衫領裏香

百媚城中一箇人 紫羅垂手見精神 青琴仙子長敎示 自小來來號阿真

七尺髮猶三角梳 玳牛獨駕長檐車 曾城自有三青鳥 不要蓮東雙鯉魚

花恨紅腰柳妬眉 東鄰牆短不曾窺 猶憐最小分瓜日 奈許迎春得藕時

自等腰身尺六疆 兩重危鬢盡釵長 欲熏羅薦嫌龍腦 須爲尋求石葉香

別起青樓作幾層 斜陽幔卷鹿盧繩 厭裁魚子深紅纈 泥覓蜻蜓淺碧綾

詐嫌嚼貝磨衣鈍 私帶男錢壓鬢低 不獨邯鄲新嫁女 四枝鬟上插通犀

可羨羅敷自有失 愁中漫捋白髭鬚 豹錢驄子能擎舉 兼著連乾許換無

形神不滅論初成 愛馬乘閑入帝京 四十三年虛過了 方知僧裏有唐生

想到頭陀最上方 桂陰猶認惠宗房 因行戀燒歸來晚 窗下猶殘一字香

却憶書齋值晚晴 挽枝閑嘯激蟬清 影沈巴峽夜巖色 蹤絕石塘寒瀨聲

應念愁中恨索居 鸝歌聲裏且踟蹰 若逢金馬門前客 爲說虞卿久著書

偶出雲泉謁禮闈 篇章曾沐漢皇知 無謀靜國東歸去 羞過商山四老祠

枝枝交影鎖長門 嫩色曾沾雨露恩 鳳輦不來春欲盡 空留鶯語到黃昏

水殿年年占早芳 柔條偏惹御爐香 而今萬乘多巡狩 輦路無陰綠草長

玉樓煙薄不勝芳 金屋寒輕翠帶長 公子驊騮往何處 綠陰堪繫紫遊韁

嫩葉初齊不耐寒 風和時拂玉欄干 君王去日曾攀折 泣雨傷春翠黛殘

微黃纔綻未成陰 繡戶珠簾相映深 長恨早梅無賴極 先將春色出前林

隋家堤上已成塵 漢將營邊不復春 只向江南幷塞北 酒旗相伴惹行人

陌上河邊千萬枝 怕寒愁雨盡低垂 黃金穟短人多折 已恨東風不展眉

酒裏詩中三十年 縱橫唐突世喧喧 明時不作禰衡死 傲盡公卿歸九泉

歌舞初承恩寵時 六宮學妾畫蛾眉 君王厭世妾頭白 聞唱歌聲却淚垂

二八能歌得進名 人言選入便光榮 豈知妃后多嬌妬 不許君前唱一聲

只愛糟牀滴滴聲 長愁聲絕又醒醒 人間榮辱不常定 唯有南山依舊青

前年帝里探春時 寺寺名花我盡知 今日長安已灰燼 忍能南國對芳枝

南山披時寒夜中 一角不動毗嵐風 何人見此生慙媿 斷續猶應護得龍

一別杜陵歸未期 祗憑魂夢接親知 近來欲睡兼難睡 夜夜夜深聞子規

幾歲干戈阻路岐 憶山心切與心違 時難何處披衷抱 日日日斜空醉歸

頃年曾住此中來 今日重遊事可哀 憶得幾家歡宴處 家家家業盡成灰

未櫛凭欄眺錦城 煙籠萬井二江明 香風滿閣花滿樹 樹樹樹梢啼曉鶯

到處逢人求至藥 幾回染了又成絲 素絲易染髭難染 墨翟當年合泣髭

清秋新霽與君同 江上高樓倚碧空 酒盡露零賓客散 更更更漏月明中

紅妝女兒燈下羞 畫眉夫壻隴西頭 自怨愁容長照鏡 悔教征戍覓封侯

早晚更看吳苑月 小齋長憶落西窗 不知明夜誰家見 應照離人隔楚江

朝過春關辭北闕 暮參戎幕向南巴 却將仙桂東歸去 江月相隨直到家

三四株松匝草亭 便成彭澤柳爲名 蓮峰隱去難辭闕 滻水朝回與出城

魏馱山前一朵花 嶺西更有幾千家 石斑魚鮓香衝鼻 淺水沙田飯遶牙

未識東西南北路 青春白日坐銷難 如何一別故園後 五度花開五處看

忽從一宦遠流離 無罪無人子細知 到得長江聞杜宇 想君魂魄也相隨

永擬東歸把釣絲 將行忽起半心疑 青雲道是不平地 還有平人上得時

終南山是枕前雲 禁鼓無因曉夜聞 朝客秋來不朝日 曲江西岸去尋君

望月疑無得桂緣 春天又待到秋天 杏花開與槐花落 愁去愁來過幾年

浮世總應相送老 共君偏更遠行多 此回不似前回別 聽盡離歌逐櫂歌

君家盡是我家山 嚴子前臺枕古灣 却把釣竿終不可 幾時入海得魚還

若到當時上升處 長生何事後無人 前峰自去種松子 坐見年來取茯神

聞君一曲古梁州 驚起黃雲塞上愁 秦女樹前花正發 北風吹落滿城秋

一旦天書下紫微 三年旌斾隴雲飛 塞門無事春空到 邊草青青戰馬肥

老大成名仍足病 強聽絲竹亦無歡 高情太守容閑坐 借與青山盡日看

三日柴門擁不開 堦庭平滿白皚皚 今朝踏作瓊瑤跡 爲有詩從鳳沼來

飲蟬驚雨落高槐 山蟻移將入石階 若使秦樓美人見 還應一爲拔金釵

蒨蒨紅裙好女兒 相偎相倚看人時 使君馬上應含笑 橫把金鞭爲詠詩

南國天台山水奇 石橋危險古來知 龍潭直下一百丈 誰見生公獨坐時

小田微雨稻苗香 田畔清溪潏潏涼 自憶東吳榜舟日 蓼花溝水半篙強

戀別山燈憶水燈 山光水焰百千層 謝公留賞山公喚 知入笙歌阿那朋

舊墳新隴哭多時 流世都堪幾度悲 烏鳥亂啼人未遠 野風吹散白棠梨

山頭蘭若石楠春 山下清明煙火新 此日何窮禮禪客 歸心誰是戀禪人

新秋牛女會佳期 紅粉筵開玉饌時 好與檀郎寄花朵 莫教清曉羨蛛絲

三十驊騮一鬨塵 來時不鎖杏園春 東風柳絮輕如雪 應有偷游曲水人

薄雪燕蓊紫燕釵 釵垂簏簌抱香懷 一聲歌罷劉郎醉 脫取明金壓繡鞋

謝家青妓邃重關 誰省春風見玉顏 聞道綵鸞三十六 一雙雙對碧池蓮

江梅冷豔酒清光 急拍繁弦醉畫堂 無限柳條多少雪 一將春恨付劉郎

桐陰覆井月斜明 百尺寒泉古甃清 越女攜瓶下金索 曉天初放轆轤聲

一杯正發吟哦興 兩盞還生去住愁 何似全家上船去 酒旗多處即淹留

嘗聞畫鼓動歡情 及送離人恨鼓聲 兩杖一揮行纜解 暮天空使別魂驚

十二街中何限草 燕蓊盡欲占殘春 黃花撲地無窮極 愁殺江南去住人

野茶無限春風葉 溪水千重返照波 只去長橋三十里 誰人一解枉帆過

笋石清琤入紫煙 陸雲題處是前年 苔侵雨打依稀在 惆悵涼風樹樹蟬

石上苔蕪水上煙 潺湲聲在觀門前 千巖萬壑分流去 更引飛花入洞天

津市停橈送別難 熒熒蠟炬照更闌 東風萬疊吹江月 誰伴袁襃宿夜灘

秋月斜明虛白堂 寒蛩唧唧樹蒼蒼 江風徹曉不得睡 二十五聲秋點長

七條弦上五音寒 此藝知音自古難 唯有河南房次律 始終憐得董庭蘭

江邊野花不須採 梁頭野燕不用親 西施本是越溪女 承恩不薦越溪人

一川草色青褭褭 遶屋水聲如在家 悵望美人不攜手 牆東又發數枝花

數點煙香出廟門 女娥飛去影中存 年年嶺上春無主 露泣花愁斷客魂

山前山後是青草 盡日出門還掩門 每思骨肉在天畔 來看野翁憐子孫

官倉老鼠大如斗 見人開倉亦不走 健兒無糧百姓飢 誰遣朝朝入君口

白玉先生多在市 青牛道士不居山 但能共得丹田語 正是忙時身亦閑

山上黃犢走避人 山下女郎歌滿野 我獨南征恨此身 更有無成出關者

曾於清海獨聞蟬 又向空庭夜聽泉 不似齋堂人靜處 秋聲長在七條弦

掃葉煎茶摘葉書 心閑無夢夜窗虛 只應光武恩波晚 豈是嚴君戀釣魚

馬嘶殘日沒殘霞 二月東風便到家 莫羨長安占春者 明年始見故園花

澗草疎疎螢火光 山月朗朗楓樹長 南村犢子夜聲急 應是欄邊新有霜

功名若及鴟夷子 必擬將舟泛洞庭 柳色湖光好相待 我心非醉亦非醒

黑黍舂來釀酒飲 青禾刈了驅牛載 大姑小叔常在眼 却笑長安在天外

桂林須產千株桂 未解當天影日開 我到月中收得種 爲君移向故園栽

未有天地先融結 方廣高深無丈尺 書言不盡畫難成 留與人間作奇特

邵平瓜地接吾廬 穀雨乾時手自鋤 昨日春風欺不在 就牀吹落讀殘書

香味清機仙府回 縈紆亂石便流桮 春風莫泛桃花去 恐引凡人入洞來

千萬雲間丁令威 殷勤仙骨莫先飛 若逢茅氏傳消息 貞白先生不久歸

犬入五雲音信絕 鳳樓凝碧悄無聲 焚香古洞步虛夜 露濕松花空月明

松杉風外亂山青 曲几焚香對石屏 空憶去年春雨後 燕泥時污太玄經

石橋春澗已歸遲 夢入仙山山不知 柱史從來非俗吏 青牛道士莫相疑

偶逐星車犯虜塵 故鄉常恐到無因 五原西去陽關廢 日漫平沙不見人

廬江城外柳堪攀 萬里行人尚未還 借問景陽臺下客 謝家誰更臥東山

鴈池衰草露霑衣 河水東流萬事微 寂寞青陵臺上月 秋風滿樹鵲南飛

鐘鼓旌旗引六飛 玉皇初著畫龍衣 泰壇煙盡星河曉 萬國心隨彩仗歸

柳色參差掩畫樓 曉鶯啼送滿宮愁 年年花落無人見 空逐春泉出御溝

故人北遊久不回 塞鴈南渡聲何哀 相思聞鴈更惆悵 却向單于臺下來

瑤琴夜久弦秋清 楚客一奏湘煙生 曲中聲盡意不盡 月照竹軒紅葉明

謝安春渚餞袁宏 千里仁風一扇清 歌黛慘時方酩酊 不知公子重飛觥

四十九年前及第 同年唯有老夫存 今日殷勤訪吾子 穩將鬐鬣上龍門

半額微黃金縷衣 玉搔頭褭鳳雙飛 從教水濺羅裙濕 還道朝來行雨歸

雞樹煙含瑞氣凝 鳳池波待玉山澄 國人久倚東關望 擬築沙堤到廣陵

嫦娥竊藥出人間 藏在蟾宮不放還 后羿遍尋無覓處 誰知天上却容奸

古今何事不思量 盡信鄒生感彼蒼 但想燕山吹暖律 炎天豈不解飛霜

湛湛騰空下碧霄 地卑濕處更偏饒 菅茅豐草皆霑潤 不道良田有旱苗

楚甸嘗聞旱魃侵 從龍應合解爲霖 荒淫却入陽臺夢 惑亂懷襄父子心

八尺臺盤照面新 千金一擲鬬精神 合是賭時須賭取 不妨回首乞閑人

醉眼從伊百度斜 是他家屬是他家 低聲向道人知也 隔坐剛拋豆蔻花

九衢塵裏一書生 多達逢時擁斾旌 醉裏眼開金使字 紫旂風動耀天明

淮淝兩水不相通 隔岸臨流望向東 千顆淚珠無寄處 一時彈與渡前風

心堅膽壯箭頭親 十載沙場受苦辛 力盡路傍行不得 廣張紅斾是何人

帝舜南巡去不還 二妃幽怨水雲間 當時珠淚垂多少 直到如今竹尚斑

曾驅萬馬上天山 風去雲回頃刻間 今日海門南面事 莫教還似鳳林關

人世悲歡不可知 夫君初破黑山歸 如今又獻征南策 早晚催縫帶號衣

玉顏雖掩馬嵬塵 冤氣和煙鎖渭津 蟬鬢不隨鑾駕去 至今空感往來人

蜀地恩留馬嵬哭 煙雨濛濛春草綠 滿眼由來是舊人 那堪更奏梁州曲

關山萬里恨難銷 鐵馬金鞭出塞遙 爲問昔時青海畔 幾人歸到鳳林橋

青溪道士人不識 上天下天鶴一隻 洞門深鎖碧窗寒 滴露研朱點周易

酒滿金船花滿枝 佳人立唱慘愁眉 一聲直入青雲去 多少悲歡起此時

公子邀歡月滿樓 雙成揭調唱伊州 便從席上風沙起 直到陽關水盡頭

萬水千山音信希 空勞魂夢到京畿 漫天嶺上頻回首 不見虞封淚滿衣

席箕風起雁聲秋 隴水邊沙滿目愁 三會五更欲吹盡 不知凡白幾人頭

長川終日碧潺湲 知道天河與地連 憑寄兩行朝闕淚 願隨流入御溝泉

綠樹陰濃夏日長 樓臺倒影入池塘 水精簾動微風起 滿架薔薇一院香

蜀山蒼翠隴雲愁 鑾駕西巡陷幾州 唯有縈回深澗水 潺湲不改舊時流

畫舸輕橈柳色新 摩訶池上醉青春 不辭不爲青春醉 只恐鶯花也怪人

花枝如火酒如餳 正好狂歌醉復醒 對酒看花何處好 延和閣下碧筠亭

豺狼坑盡却朝天 戰馬休嘶瘴嶺煙 歸路嶮巇今坦蕩 一條千里直如弦

海棠初發去春枝 首唱曾題七字詩 今日能來花下飲 不辭頻把使頭旗

不將真性染埃塵 爲有煙霞伴此身 帶日長江好歸信 博羅山下碧桃春

二年邊戍絕煙塵 一曲河灣萬恨新 從此鳳林關外事 不知誰是苦心人

隴上征夫隴下魂 死生同恨漢將軍 不知萬里沙場苦 空舉平安火入雲

一曲狂歌酒百分 蛾眉畫出月爭新 將軍醉罷無餘事 亂把花枝折贈人

雲水蒼茫日欲收 野煙深處鷓鴣愁 知君萬里朝天去 爲說征南已五秋

六出飛花入戶時 坐看青竹變瓊枝 如今好上高樓望 蓋盡人間惡路岐

落花流水認天台 半醉閑吟獨自來 惆悵仙翁何處去 滿庭紅杏碧桃開

亞夫重過柳營門 路指岷峨隔暮雲 紅額少年遮道拜 殷勤認得舊將軍

蜀江波影碧悠悠 四望煙花匝郡樓 不會人家多少錦 春來盡挂樹梢頭

青山長在境長新 寂寞持竿一水濱 及得王師身已老 不知辛苦爲何人

草色青青柳色濃 玉壺頃酒滿金鐘 笙歌嘹亮隨風去 知盡關山第幾重

棣萼分張信使希 幾多鄉淚濕征衣 笳聲未斷腸先斷 萬里胡天鳥不飛

漁竿消日酒消愁 一醉忘情萬事休 却恨韓彭興漢室 功成不向五湖遊

花滿西園月滿池 笙歌搖曳畫船移 如今暗與心相約 不動征旗動酒旗

持竿閑坐思沈吟 釣得江鱗出碧潯 回首看花花欲盡 可憐寥落送春心

萬里驅兵過海門 此生今日報君恩 回期直待烽煙靜 不遣征衣有淚痕

夜靜弦聲響碧空 宮商信任往來風 依稀似曲才堪聽 又被移將別調中

畫舸搖煙水滿塘 柳絲輕軟小桃香 却緣龍節爲縈絆 好是狂時不得狂

煉汞燒鉛四十年 至今猶在藥爐前 不知子晉緣何事 只學吹簫便得仙

月曉已開花市合 江平偏見竹簰多 好教載取芳菲樹 剩照岷天瑟瑟波

白蓮千朵照廊明 一片昇平雅頌聲 才唱第三條燭盡 南宮風月畫難成

鵝湖山下稻粱肥 豚穽雞棲對掩扉 桑拓影斜春社散 家家扶得醉人歸

一章何罪死何名 投水惟君與屈平 從此蜀江煙月夜 杜鵑應作兩般聲

紫宸朝罷綴鴛鸞 丹鳳樓前駐馬看 惟有終南山色在 晴明依舊滿長安

江頭從此管弦稀 散盡遊人獨未歸 落日已將春色去 殘花應逐夜風飛

洛陽佳麗與芳華 金谷園中見百花 誰遣當年墜樓死 無人巧笑破孫家

又將書劒出孤舟 盡日停橈結遠愁 莫道江波話離別 江波一去不迴流

病來難處早秋天 一徑無人樹有蟬 歸計未成書半卷 中宵多夢晝多眠

鶴愛孤松雲愛山 宦情微祿免相關 栽成五柳吟歸去 漉酒巾邊伴菊閑

殺盡降兵熱血流 一心猶自逞戈矛 功成若解求身退 豈得將軍死杜郵

鼓聲連日燭連宵 貪向春風舞細腰 爭奈君王正沈醉 秦兵江上促征橈

仙夢香魂不久留 滿川雲雨滿宮愁 直須待得荆王死 始向瑤臺一處遊

踡跼鹽車萬里蹄 忽逢良鑒始能嘶 不緣伯樂稱奇骨 幾與駑駘價一齊

薄世臨流洗耳塵 便歸雲洞任天真 一瓢風入猶嫌鬧 何況人間萬種人

家國興亡身獨存 玉容還受楚王恩 銜冤只合甘先死 何待花間不肯言

立國從來爲戰功 一朝何事却談空 臺城兵匝無人敵 閑臥高僧滿梵宮

陸困泥蟠未適從 豈妨耕嫁隱高蹤 若非先主垂三顧 誰識茅廬一臥龍

一呌長城萬仞摧 杞梁遺骨逐妻回 南鄰北里皆孀婦 誰解堅心繼此來

晉鄙兵回爲重難 秦師收斾亦西還 今來不是無朱亥 誰降軒車問抱關

隋皇意欲泛龍舟 千里崑崙水別流 還待春風錦帆暖 柳陰相送到迷樓

禮士招賢萬古名 高臺依舊對燕城 如今寂寞無人上 春去秋來草自生

刃血攻聊已越年 竟憑儒術罷戈鋋 田單漫逞燒牛計 一箭終輸魯仲連

花貌年年溺水濱 俗傳河伯娶生人 自從明宰投巫後 直至如今鬼不神

百里能將濟猛寬 飛蝗不到邑人安 至今閭里逢災沴 猶祝當時卓長官

題橋貴欲露先誠 此日人皆笑率情 應訝臨邛沽酒客 逢時還作漢公卿

獵獵朱旗映綵霞 紛紛白刃入陳家 看看打破東平苑 猶舞庭前玉樹花

失却青絲素髪生 合歡羅帶意全輕 古今人事皆如此 不獨文君與馬卿

箭飛烏兔競東西 貴賤賢愚不夢齊 匣裏有琴樽有酒 人間便是武陵溪

橐籥冰霜萬古聞 拍灰松地見餘墳 應緣神劒飛揚久 水水山山盡是雲

晉臣榮盛更誰過 常向階前舞翠娥 香散豔消如一夢 但留風月伴煙蘿

爲嫌朝野盡陶陶 不覺官高怨亦高 憔悴莫酬漁父笑 浪交千載詠離騷

一釣淒涼在杳冥 故人飛詔入山扃 終將寵辱輕軒冕 高臥五雲爲客星

秦季賢愚混不分 只應漂母識王孫 歸榮便累千金贈 爲報當時一飯恩

金距花冠傍舍棲 清晨相呌一聲齊 開關自有馮生計 不必天明待汝啼

爲報躊躇陌上郎 蠶飢日晚妾心忙 本來若愛黃金好 不肯攜籠更採桑

棹月眠流處處通 綠蓑葦帶混元風 靈均說盡孤高事 全與逍遙意不同

玉貌何曾爲浣沙 只圖句踐獻夫差 蘇臺日夜唯歌舞 不覺干戈犯翠華

不憂家國任姦臣 骨肉翻爲驀路人 巫蠱事行冤莫雪 九層徒築見無因

國亂時危道不行 忠賢諫死勝謀生 一沈冤骨千年後 壠水雖平恨未平

莫言白雪少人聽 高調都難稱俗情 不是楚詞詢宋玉 巴歌猶掩繞梁聲

漢臣曾此作縲囚 茹血衣毛十九秋 鶴髪半垂龍節在 不聞青史說封侯

三閭溺處殺懷王 感得荆人盡縞裳 招屈亭邊兩重恨 遠天秋色暮蒼蒼

不肯迂回入醉鄉 乍吞忠梗沒滄浪 至今祠畔猨啼月 了了猶疑恨楚王

銅雀臺成玉座空 短歌長袖盡悲風 不知仙駕歸何處 徒遣顰眉望漢宮

九處煙霞九處昏 一回延首一銷魂 因憑直節流紅淚 圖得千秋見血痕

水泉花木好高眠 嵩少縱橫滿目前 惆悵人間不平事 今朝身在海南邊

風沙刮地塞雲愁 平旦交鋒晚未休 白骨又霑新戰血 青天猶列舊旄頭

三尺晶熒射斗牛 豈隨凡手報冤讎 延平一旦爲龍處 看取風雲布九州

不修仁德合文明 天道如何擬力爭 隔岸故鄉歸不得 十年空負拔山名

兵散弓殘挫虎威 單槍匹馬突重圍 英雄去盡羞容在 看却江東不得歸

大抵花顏最怕秋 南家歌歇北家愁 從來幾許如君貌 不肯如君墜玉樓

漢朝卿相盡風雲 司馬題橋衆又聞 何事不如楊得意 解搜賢哲薦明君

夾浪分堤萬樹餘 爲迎龍舸到江都 君看靖節高眠處 只向衡門種五株

亞夫營畔柳濛濛 隋主堤邊四路通 攀折贈君還有意 翠眉輕嫩怕春風

光武重興四海寧 漢臣無不受浮榮 嚴陵何事輕軒冕 獨向桐江釣月明

罷聽泉聲看鹿羣 丈夫才策合匡君 早攜書劒離巖谷 莫待蒲輪輾白雲

椒宮荒宴竟無疑 倏忽山河盡入隋 留得後庭亡國曲 至今猶與酒家吹

玉輦曾經陷楚營 漢皇心怯擬休兵 當時不得將軍力 日月須分一半明

漾舟雪浪映花顏 徐福攜將竟不還 同作危時避秦客 此行何似武陵灘

漢家天子鎮寰瀛 塞北羌胡未罷兵 猛將謀臣徒自貴 蛾眉一笑塞塵清

已立平吳霸越功 片帆高颺五湖風 不知戰國官榮者 誰似陶朱得始終

西秦北趙各稱高 池上張筵列我曹 何事君王親擊缶 相如有劒可吹毛

脫禍東奔壯氣摧 馬如飛電轂如雷 當時若不聽彈鋏 那得關門半夜開

九醞松醪一曲歌 本圖閑放養天和 後人不識前賢意 破國亡家事甚多

萬事銷沈向一杯 竹門啞軋爲風開 秋宵睡足芭蕉雨 又是江湖入夢來

觀跡成文代結繩 皇風儒教浩然興 幾人從此休耕釣 吟對長安雪夜燈

秦築長城比鐵牢 蕃戎不敢過臨洮 雖然萬里連雲際 爭及堯階三尺高

轆轤聲絕離宮靜 班姬幾度照金井 梧桐老去殘花開 猶似當時美人影

秦山渭水尚悠悠 如何草樹迷宮闕 繁華朱翠盡東流 唯有望樓對明月

壯國山河倚空碧 迥拔煙霞侵太白 綠崖下視千萬尋 青天只據百餘尺

詩人道僻命多奇 更值干戈亂起時 莫作江寧王少府 一生吟苦竟誰知

殿角鐘殘立宿鴉 朝元歸駕望無涯 香泉空浸宮前草 未到春時爭發花

標奇聳峻壯長安 影入千門萬戶寒 徒自倚天生氣色 塵中誰爲舉頭看

蒿棘空存百尺基 酒酣曾唱大風詞 莫言馬上得天下 自古英雄盡解詩

醉下高樓醒復登 任從浮薄笑才能 青龍寺裏三門上 立爲南山不爲僧

接影橫空背雪飛 聲聲寒出玉關遲 上陽宮裏三千夢 月冷風清聞過時

玉堂簾外獨遲遲 明月初沈勘契時 閑聽景陽鐘盡後 兩鶯飛上萬年枝

不那此身偏愛月 等閑看月即更深 仙翁每被嫦娥使 一度逢圓一度吟

翩翩雙燕畫堂開 送古迎今幾萬回 長向春秋社前後 爲誰歸去爲誰來

嚴吹如何下太清 玉肌無疹六銖輕 自知不是流霞酌 願聽雲和瑟一聲

巧製新章拍拍新 金罍巡舉助精神 時時欲得橫波眄 又怕回籌錯指人

萬樹香飄水麝風 蠟燻花雪盡成紅 夜深歡態狀不得 醉客圖開明月中

松陵清淨雪消初 見底新安恐未如 穩凭船舷無一事 分明數得鱠殘魚

萬貴千奢已寂寥 可憐幽憤爲誰嬌 須知韓重相思骨 直在芙蓉向下消

木蘭院裏雙棲鶴 長被金鉦聒不眠 今夜宿來還似爾 到明無計夢雲泉

濃似猩猩初染素 輕如燕燕欲凌空 可憐細麗難勝日 照得深紅作淺紅

四弦纔罷醉蠻奴 酃醁餘香在翠爐 夜半醒來紅蠟短 一枝寒淚作珊瑚

青翰虛徐夏思清 愁煙漠漠荇花平 醉來欲把田田葉 盡裹當時醒酒鯖

欹紅婑媠力難任 每葉頭邊半米金 可得教他水妃見 兩重元是一重心

嫩似金脂颺似煙 多情渾欲擁紅蓮 明朝擬附南風信 寄與湘妃作翠鈿

但恐醍醐難並潔 秖應薝蔔可齊香 半垂金粉知何似 靜婉臨溪照額黃

細雨闌珊眠鷺覺 鈿波悠漾並鴛嬌 適來會得荆王意 秖爲蓮莖重細腰

毿毿綠髪垂輕露 獵獵丹華動細風 恰似青童君欲會 儼然相向立庭中

金篆方圓一寸餘 可憐銀艾未思渠 不知夫子將心印 印破人間萬卷書

綺閤飄香下太湖 亂兵侵曉上姑蘇 越王大有堪羞處 秖把西施賺得吳

鄭妲無言下玉墀 夜來飛箭滿罘罳 越王定指高臺笑 却見當時金鏤楣

半夜娃宮作戰場 血腥猶雜宴時香 西施不及燒殘蠟 猶爲君王泣數行

響屧廊中金玉步 采蘋山上綺羅身 不知水葬今何處 溪月彎彎欲效顰

鼓子花明白石岸 桃枝竹覆翠嵐溪 分明似對天台洞 應厭頑仙不肯迷

絕壑秖憐白羽傲 窮溪唯覺錦鱗癡 更深尚有通樵處 或是秦人未可知

高下不驚紅翡翠 淺深還礙白薔薇 船頭繫箇松根上 欲待逢仙不擬歸

玉顆珊珊下月輪 殿前拾得露華新 至今不會天中事 應是嫦娥擲與人

趁眠無事避風濤 一斗霜鱗換濁醪 驚怪兒童呼不得 盡衝煙雨漉車螯

嚴陵灘勢似雲崩 釣具歸來放石層 煙浪濺篷寒不睡 更將枯蚌點漁燈

二年疎放飽江潭 水物山容盡足躭 唯有故人憐未替 欲封乾鱠寄終南

豹皮茵下百餘錢 劉墮閑沽盡醉眠 酒病校來無一事 鶴亡松老似經年

門巷寥寥空紫苔 先生應渴解酲杯 醉中不得親相倚 故遣青州從事來

蕭蕭紅葉擲蒼苔 玄晏先生欠一杯 從此問君還酒債 顏延之送幾錢來

撲地枝回是翠鈿 碧絲籠細不成煙 應如天竺難陀寺 一對狻猊相枕眠

秦吳風俗昔難同 唯有才情事事通 剛戀水雲歸不得 前身應是太湖公

臯橋依舊綠楊中 閭里猶生隱士風 唯我到來居上館 不知何道勝梁鴻

金華千點曉霜凝 獨對壺觴又不能 已過重陽三十日 至今猶自待王弘

莫怪朝來淚滿衣 墜毛猶傍水花飛 遼東舊事今千古 却向人間葬令威

麝煙苒苒生銀兔 蠟淚漣漣滴繡閨 舞袖莫欺先醉去 醒來還解驗金泥

癭木樽前地胏圖 爲君偏輟俗功夫 靈真散盡光來此 莫戀安妃在後無

飆御已應歸杳眇 博山猶自對氛氳 不知入夜能來否 紅蠟先教刻五分

鬱林步障晝遮明 一炷濃香養病酲 何事晚來還欲飲 隔牆聞賣蛤蜊聲

世外爲交不是親 醉吟俱岸白綸巾 清風月白更三點 未放華陽鶴上人

鏤羽彫毛迥出羣 溫黁飄出麝臍熏 夜來曾吐紅茵畔 猶似溪邊睡不聞

野客蕭然訪我家 霜威白菊兩三花 子山病起無餘事 只望蒲臺酒一車

草堂虛灑待高真 不意清齋避世塵 料得焚香無別事 存心應降月夫人

萬艘龍舸綠絲間 載到揚州盡不還 應是天教開汴水 一千餘里地無山

盡道隋亡爲此河 至今千里賴通波 若無水殿龍舟事 共禹論功不較多

十里松門國清路 飯猨臺上菩提樹 怪來煙雨落晴天 元是海風吹瀑布

未遊滄海早知名 有骨還從肉上生 莫道無心畏雷電 海龍王處也橫行

陰陽爲炭地爲爐 鑄出金錢不用模 莫向人間逞顏色 不知還解濟貧無

千葉蓮花舊有香 半山金剎照方塘 殿前日暮高風起 松子聲聲打石牀

芙蓉泣恨紅鉛落 一朵別時煙似幕 鴛鴦剛解惱離心 夜夜飛來櫂邊泊

東臯煙雨歸耕日 免去玄冠手刈禾 火滿酒爐詩在口 今人無計奈儂何

青盤香露傾荷女 子墨風流更不言 寺寺雲蘿堪度日 京塵到死撲侯門

解洗餘酲晨半酉 星星仙吹起雲門 耳根無厭聽佳木 會盡山中寂靜源

百緣斗藪無塵土 寸地章煌欲布金 重擊蒲牢唅山日 冥冥煙樹覩棲禽

襹襹古薜繃危石 切切陰螿應晚田 心事萬端何處止 少夷峰下舊雲泉

季春人病拋芳杜 仲夏溪波繞壞垣 衣典濁醪身倚桂 心中無事到雲昏

數曲急溪衝細竹 葉舟來往盡能通 草香石冷無辭遠 志在天台一遇中

桂葉似茸含露紫 葛花如綬蘸溪黃 連雲更入幽深地 骨錄閑攜相獵郎

暗竇養泉容決決 明園護桂放亭亭 歷山居處當天半 夏裏松風盡足聽

曉景半和山氣白 薇香清淨雜纖雲 實頭自是眠平石 腦側空林看虎羣

山瘦更培秋後桂 溪澄閑數晚來魚 臺前過雁盈千百 泉石無情不寄書

十里松蘿陰亂石 門前幽事雨來新 野霜濃處憐殘菊 潭上花開不見人

北顧歡遊悲沈宋 南徐陵寢歎齊梁 水邊韶景無窮柳 寒被江淹一半黃

皓齒還如貝色含 長眉亦似煙華貼 鄰娃盡著繡襠襦 獨自提筐採蠶葉

五年重別舊山村 樹有交柯犢有孫 更感卞峰顏色好 曉雲纔散便當門

雪下孤村淅淅鳴 病魂無睡灑來清 心搖秖待東窗曉 長媿寒雞第一聲

多情多感自難忘 秖有風流共古長 座上不遺金帶枕 陳王詞賦爲誰傷

甫里先生未白頭 酒旗猶可戰高樓 長鯨好鱠無因得 乞取艅艎作釣舟

花瀨濛濛紫氣昏 水邊山曲更深村 終須揀取幽棲處 老檜成雙便作門

陰洞曾爲採藥行 冷雲凝絕燭微明 玉芝敲折琤然墮 合有真人上姓名

長歎人間髪易華 暗將心事許煙霞 病來前約分明在 藥鼎書囊便是家

醞得秋泉似玉容 比于雲液更應濃 思量北海徐劉輩 枉向人間號酒龍

羊侃多應自古豪 解盤金矟置纖腰 縱然此事教雙得 不博溪田二頃苗

偶然攜稚看微波 臨水春寒一倍多 便使筆精如逸少 嬾能書字換羣鵝

昔聞莊叟迢迢夢 又道韓生苒苒飛 知有姓名聊寄問 更無言語抱斜暉

雪侵春事太無端 舞急微還近臘寒 應是也疑真宰怪 休時猶未徧林巒

數尺遊絲墮碧空 年年長是惹東風 爭知天上無人住 亦有春愁鶴髪翁

誰使寒鴉意緒嬌 雲情山晚動情憀 亂和殘照紛紛舞 應索陽烏次第饒

古往天高事渺茫 爭知靈媛不淒涼 月娥如有相思淚 秖待方諸寄兩行

本來雲外寄閑身 遂與溪雲作主人 一夜逆風愁四散 曉來零落傍衣巾

淵明不待公田熟 乘興先秋解印歸 我爲餘糧春未去 到頭誰是復誰非

雲擁根株抱石危 斲來文似瘦蛟螭 幽人帶病慵朝起 秖向春山盡日欹

月澹花閑夜已深 宋家微詠若遺音 重思萬古無人賞 露濕清香獨滿襟

南岸春田手自農 往來橫截半江風 有時不耐輕橈興 暫欲蓬山訪洛公

賢達垂竿小隱中 我來真作捕魚翁 前溪一夜春流急 已學嚴灘下釣筒

水國君王又姓蕭 風情由是冠南朝 靈和殿下巴江柳 十二旒前舞翠條

強梳蓬鬢整斜冠 片燭光微夜思闌 天意最饒惆悵事 單棲分付與春寒

無多藥圃近南榮 合有新苗次第生 稚子不知名品上 恐隨春草鬬輸贏

一派溪隨箬下流 春來無處不汀洲 漪瀾未碧蒲猶短 不見鴛鴦正自由

山下花明水上曛 一橈青翰破霞文 越人但愛風流客 繡被何須屬鄂君

妍華須是占時生 準擬差肩不近情 佳麗幾時腰不細 荆王辛苦致宮名

奼女精神似月孤 敢將容易入洪爐 人間縱道鉛華少 蝶翅新篁未肯無

貞白求丹變姓名 主恩潛助亦無成 侯家竟換梁天子 王整徒勞作外兵

春雨能膏草木肥 就中林野碧含滋 唯餘病客相逢背 一夜寒聲減四肢

東去滄溟百里餘 沿江潮信到吾廬 就中家在蓬山下 一日堪憑兩寄書

朱閣前頭露井多 碧梧桐下美人過 寒泉未必能如此 奈有銀缾素綆何

丞相南征定有無 幕中誰是騁良圖 遙知賊膽縱橫破 繞帳生犀一萬株

江客柴門枕浪花 鳴機寒艣任嘔啞 輕舟過去真堪畫 驚起鸕鷀一陣斜

可憐霜月暫相依 莫向衡陽趁逐飛 同是江南寒夜客 羽毛單薄稻粱微

水寒孤櫂觸天文 直似乘槎去問津 縱使碧虛無限好 客星名字也愁人

洞庭波浪渺無津 日日征帆送遠人 幾度木蘭舟上望 不知元是此花身

佳人芳樹雜春蹊 花外煙濛月漸低 幾度豔歌清欲轉 流鶯驚起不成棲

柳下江餐待好風 暫時還得狎漁翁 一生無事煙波足 唯有沙邊水勃公

水平波淡遶迴塘 鶴殉人沈萬古傷 應是離魂雙不得 至今沙上少鴛鴦

故國城荒德未荒 年年椒奠濕中堂 邇來父子爭天下 不信人間有讓王

苦吟清漏迢迢極 月過花西尚未眠 猶憶故山欹警枕 夜來嗚咽似流泉

穠華自古不得久 況是倚春春已空 更被夜來風雨惡 滿階狼籍沒多紅

幾年無事傍江湖 醉倒黃公舊酒壚 覺後不知明月上 滿身花影倩人扶

水國煙鄉足芰荷 就中芳瑞此難過 風情爲與吳王近 紅萼常教一倍多

晚來風約半池明 重疊侵沙綠罽成 不用臨池更相笑 最無根蔕是浮名

素蘤多蒙別豔欺 此花真合在瑤池 還應有恨無人覺 月曉風清欲墮時

曉煙清露暗相和 浴雁浮鷗意緒多 却是陳王詞賦錯 枉將心事托微波

細槳輕撶下白蘋 故城花謝綠陰新 豈無今日逃名士 試問南塘著屧人

軒陰冉冉移斜日 寒韻泠泠入晚風 煙格月姿曾不改 至今猶似在山中

三千雖衣水犀珠 半夜夫差國暗屠 猶有八人皆二八 獨教西子占亡吳

一宮花渚漾漣漪 俀墮鴉鬟出繭眉 可料座中歌舞袖 便將殘節拂降旗

幾多雲榭倚青冥 越燄燒來一片平 此地最應沾恨血 至今春草不勻生

江色分明練繞臺 戰帆遙隔綺疏開 波神自厭荒淫主 句踐樓船穩帖來

寶袜香綦碎曉塵 亂兵誰惜似花人 伯勞應是精靈使 猶向殘陽泣暮春

樹號相思枝拂地 鳥語提壺聲滿溪 雲涯一里千萬曲 直是漁翁行也迷

荒柳臥波渾似困 宿雲遮塢未全癡 雲情柳意蕭蕭會 若問諸餘總不知

每逢孤嶼一倚檝 便欲狂歌同採薇 任是煙蘿中待月 不妨欹枕扣舷歸

霜實常聞秋半夜 天台天竺墮雲岑 如何兩地無人種 却是湘灕是桂林

鵲銜龜顧妙無餘 不愛封侯愛石渠 應笑休文過萬卷 至今誰道沈家書

雨後沙虛古岸崩 魚梁移入亂雲層 歸時月墮汀洲暗 認得妻兒結網燈

萬古風煙滿故都 清才搜括妙無餘 可中寄與芸香客 便是江南地里書

桐下空階疊綠錢 貂裘初綻擁高眠 小爐低幌還遮掩 酒滴灰香似去年

酒痕衣上雜莓苔 猶憶紅螺一兩杯 正被遶籬荒菊笑 日斜還有白衣來

堦下飢禽啄嫩苔 野人方倒病中杯 寒蔬賣却還沽喫 可有金貂換得來

可憐煙刺是青螺 如到雙林誤禮多 更憶早秋登北固 海門蒼翠出晴波

南北風流舊不同 傖吳今日若相通 病來猶伴金杯滿 欲得人呼小褚公

舊聞香積金仙食 今見青精玉斧餐 自笑鏡中無骨錄 可能飛上紫雲端

仙客何時下鶴翎 方瞳如水腦華清 不過傳達楊君夢 從許人間小兆聽

遙知道侶談玄次 又是文交麗事時 雖是寒輕雲重日 也留花簟待徐摛

曾向溪邊泊暮雲 至今猶憶浪花羣 不知鏤羽凝香霧 堪與鴛鴦覺後聞

碧竿微露月玲瓏 謝豹傷心獨叫風 高處已應聞滴血 山榴一夜幾枝紅

峰帶樓臺天外立 明河色近罘罳濕 松間石上定僧寒 半夜楢溪水聲急

紫莖芳豔照西風 秖怕霜華掠斷叢 爭奈病夫難強飲 應須速自召車公

橫截春流架斷虹 凭欄猶思五噫風 今來未必非梁孟 却是無人斷伯通

酆都香稻字重思 遙想飛魂去未飢 爭奈野鴉無數健 黃昏來占舊棲枝

莫唱豔歌凝翠黛 已通仙籍在金閨 他時若寄相思淚 紅粉痕應伴紫泥

柳疎桐下晚窗明 秖有微風爲析酲 唯欠白綃籠解散 洛生閑詠兩三聲

稚子書傳白菊開 西成相滯未容迴 月明階下窗紗薄 多少清香透入來

醉韻飄飄不可親 掉頭吟側華陽巾 如能跂脚南窗下 便是羲皇世上人

細雨輕觴玉漏終 上清詞句落吟中 松齋一夜懷貞白 霜外空聞五粒風

移得龍泓瀲灩寒 月輪初下白雲端 無人盡日澄心坐 倒影新篁一兩竿

曾看南朝畫國娃 古蘿衣上碎明霞 而今莫共金錢鬬 買却春風是此花

凍醪初漉嫩如春 輕蟻漂漂雜蘂塵 得伴方平同一醉 明朝應作蔡經身

九流三藏一時傾 萬軸光凌渤澥聲 從此遺編東去後 却應荒外有諸生

閑吟料得三更盡 始把孤燈背竹窗 一夜西風高浪起 不教歸夢過寒江

九秋風露越窑開 奪得千峰翠色來 好向中宵盛沆瀣 共嵇中散鬬遺杯

古堞煙埋宮井樹 陳主吳姬墮泉處 舜沒蒼梧萬里雲 却不聞將二妃去

便風船尾香秔熟 細雨層頭赤鯉跳 待得江餐閑望足 日斜方動木蘭橈

村邊紫豆花垂次 岸上紅梨葉戰初 莫怪煙中重回首 酒家青紵一行書

雨映前山萬絇絲 樐聲衝破似鳴機 無端織得愁成段 堪作騷人酒病衣

漏移寒箭丁丁急 月挂虛弓靄靄明 此夜離魂堪射斷 更須江笛兩三聲

草著愁煙似不春 晚鶯哀怨問行人 須知一種埋香骨 猶勝昭君作虜塵

滿目山川似勢棊 況當秋雁正斜飛 金門若召羊玄保 賭取江東太守歸

招靈閣上霓旌絕 柏梁臺中珠翠稠 一身三十六宮夜 露滴玉盤青桂秋

玉林風露寂寥清 仙妃對月閑吹笙 新篁冷澀曲未盡 細拂雲枝棲鳳驚

蒲茸承露有佳色 茭葉束煙如效顰 盈盈一水不得渡 冷翠遺香愁向人

池上已看鶯舌默 雲間應即雁翰開 唯愁別後當風立 萬樹將秋入恨來

月墮霜西竹井寒 轆轤絲凍下缾難 幽人病久渾成渴 愁見龍書一鼎乾

故人溪上有漁舟 竿倚風蘋夜不收 欲寄一函聊問訊 洪喬寧作置書郵

瘦脛高褰梵屧輕 野塘風勁錫環鳴 如何不向深山裏 坐擁閑雲過一生

柳汀斜對野人窗 零落衰條傍曉江 正是霜風飄斷處 寒鷗驚起一雙雙

敬亭寒夜溪聲裏 同聽先生講太玄 上得雲梯不回首 釣竿猶在五湖邊

波濤漱苦盤根淺 風雨飄多著葉遲 迥出孤煙殘照裏 鷺鶿相對立高枝

萬峰圍繞一峰深 向此長修苦行心 自埽雪中歸鹿跡 天明恐被獵人尋

半波風雨半波晴 漁曲飄秋野調清 各樣蓮船逗村去 笠簷衰袂有殘聲

枯貌自同霜裏木 餘生唯指佛前燈 少時寫得坐禪影 今見問人何處僧

自有家山供衲線 不離溪曲取菴茅 舊曾聞說林中鳥 定後長來頂上巢

一夜寒聲來夢裏 平明著屐到聲邊 心期盛夏同過此 脫却荷衣石上眠

澹然相對却成勞 月染風裁箇箇高 似說玉皇親謫墮 至今猶著水霜袍

片帆竿外揖清風 石立雲孤萬古中 不是狂奴爲故態 仲華爭得黑頭公

蓬顆何時與恨平 蜀江衣帶蜀山輕 尋聞騎士梟黃祖 自是無人祭禰衡

香逕長洲盡棘叢 奢雲豔雨秖悲風 吳王事事須亡國 未必西施勝六宮

蕙風杉露共泠泠 三峽寒泉漱玉清 君到南朝訪遺事 柳家雙鎖舊知名

白袷行人又遠遊 日斜空上映花樓 愁絲墮絮相逢著 絆惹春風卒未休

江上悠悠人不問 十年雲外醉中身 殷勤解却丁香結 縱放繁枝散誕春

杜若溪邊手自移 旋抽煙劒碧參差 何時織得孤帆去 懸向秋風訪所思

平吳專越禍胎深 豈是功成有去心 句踐不知嫌鳥喙 歸來猶自鑄良金

山蘚幾重生草履 澗泉長自滿銅缾 時將如意敲眠虎 遣向林間坐聽經

一夏不離蒼島上 秋來頻話石城南 思歸瀑布聲前坐 却把松枝拂舊菴

青絲作筰桂爲船 白兔搗藥蝦蟇丸 便浮天漢泊星渚 回首笑君承露盤

一簟臨窗薤葉秋 小簾風蕩半離鉤 魂清雨急夢難到 身在五湖波上頭

尋人直到月塢北 覓鶴便過雲峰西 只今猶有疎野調 但繞莓苔風雨畦

橘下凝情香染巾 竹邊留思露搖身 背煙垂首盡日立 憶得山中無事人

憶山搖膝石上晚 懷古掉頭溪畔涼 有時得句一聲發 驚起鷺鶿和夕陽

偶避蟬聲來隙地 忽隨鴻影入遼天 閑僧不會寂寥意 道學西方人坐禪

渤澥聲中漲小隄 官家知後海鷗知 蓬萊有路教人到 應亦年年稅紫芝

魏武平生不好香 楓膠蕙炷潔宮房 可知遺令非前事 却有餘薰在繡囊

花飛蝶駭不愁人 水殿雲廊別置春 曉日靚妝千騎女 白櫻桃下紫綸巾

仙人左手把長箭 欲射日烏烏不棲 何事離情畏明發 一心唯恨汝南雞

峨眉道士風骨峻 手把玉皇書一通 東遊借得琴高鯉 騎人蓬萊清淺中

孔融不要留殘膾 庾悅無端恡子鵝 香稻熟來秋菜嫩 伴僧餐了聽雲和

縹梨花謝鶯口喫 黃犢少年人未歸 畫扇紅弦相掩映 獨看斜月下簾衣

手關一室翠微裏 日暮白雲棲半間 白雲朝出天際去 若比老僧猶未閑

濃霜打葉落地聲 南溪石泉細泠泠 洞宮寂寞人不去 坐見月生雲母屏

金鋪零落獸鐶空 斜揜雙扉細草中 日暮鳥歸宮樹綠 不聞鴉軋閉春風

草沒苔封疊翠斜 墜紅千葉擁殘霞 年年直爲秋霖苦 滴陷青珉隱起花

陵陽佳地昔年遊 謝朓青山李白樓 唯有日斜溪上思 酒旗風影落春流

霜骨雲根慘澹愁 宿煙封著未全收 將歸與說文通後 寫得松江岸上秋

小輪輕線妙無雙 曾伴幽人酒一缸 洛客見詩如有問 輾煙衝雨過桐江

靖節高風不可攀 此巾猶墜凍醪間 偏宜雪夜山中戴 認取時情與醉顏

蓮花峰下得佳名 雲褐相兼上鶴翎 須是古壇秋霽後 靜焚香炷禮寒星

雪然飛下立蒼苔 應伴江鷗拒我來 見欲扁舟搖蕩去 倩君先作水雲媒

晚天寒雨上灘時 他已揚舲我尚遲 自是檣低帆幅少 溪風終不兩般吹

細槳輕船賣石歸 酒痕狼籍徧苔衣 攻車戰艦繁如織 不肯回頭問是非

荆卿雄骨化爲塵 燕市應無共飲人 能說鷫鸘來換酒 五湖賒與一年春

酒信巧爲繰病緒 花音長作嫁愁媒 也知愁病堪回避 爭奈流鶯喚起來

竹外麥煙愁漠漠 短翅啼禽飛魄魄 此時憶著千里人 獨坐支頤看花落

江南酒熟清明天 高高綠斾當風懸 誰家無事少年子 滿面落花猶醉眠

櫂倚東林欲問禪 遠公飛錫未應還 蒙莊弟子相看笑 何事空門亦有關

決決春泉出洞霞 石壜封寄野人家 草堂盡日留僧坐 自向前溪摘茗芽

月午山空桂花落 華陽道士雲衣薄 石壇香散步虛聲 杉雲清泠滴栖鶴

萬仞峰排千劒束 孤舟夜繫峰頭宿 蠻溪雪壞蜀江傾 灩澦朝來大如屋

江邊日晚潮煙上 樹裏鴉鴉桔槔響 無因得似灌園翁 十畝春蔬一藜杖

枕映疎容晚向欹 秋煙脉脉雨微微 逆風障燕尋常事 不學人前當妓衣

何代奇工碾玉英 細髯纖角盡雕成 煙乾霧悄君心苦 風雨長隨一擲聲

雪蚪輕駿步如飛 一練騰光透月旗 應笑穆王拋萬乘 踏風鞭露向瑤池

月窟龍孫四百蹄 驕驤輕步應金鞞 曲終似要君王寵 回望紅樓不敢嘶

拜象馴犀角觝豪 星丸霜劒出花高 六宮爭近乘輿望 珠翠三千擁赭袍

嫩紅鉤曲雪花攢 月殿棲時片影殘 自說夜來春夢惡 學持金偈玉欄干

繡嶺花殘翠倚空 碧窗瑤砌舊行宮 閑乘小駟濃陰下 時舉金鞭半袖風

暖殿流湯數十間 玉渠香細浪回環 上皇初解雲衣浴 珠櫂時敲瑟瑟山

曉和風露立晴煙 秖恐腥魂涴洞天 雲肆有龍君若買 便敲初日鑄金錢

紅襟翠翰兩參差 徑拂煙華上細枝 春水漸生魚易得 莫辭風雨坐多時

寥寥缺月看將落 簷外霜華染羅幕 不知蘭櫂到何山 應倚相思樹邊泊

閑來倚杖柴門口 鳥下深枝啄晚蟲 周步一池銷半日 十年聽此鬢如蓬

君如有意躭田里 予亦無機向藝能 心跡所便唯是直 人間聞道最先憎

子山園靜憐幽木 公幹詞清詠蓽門 月上風微蕭灑甚 斗醪何惜置盈尊

已甘茅洞三君食 欠買桐江一朵山 嚴子瀨高秋浪白 水禽飛盡釣舟還

自笑與人乖好尚 田家山客共柴車 干時未似棲廬雀 鳥道閑攜相爾書

乘屐著來幽砌滑 石甖煎得遠泉甘 草堂祗待新秋景 天色微涼酒半酣

避暑最須從樸野 葛巾筠席更相當 歸來又好乘涼釣 藤蔓陰陰著雨香

窗外曉簾還自卷 柏煙蘭露思晴空 青箱有意終須續 斷簡遺編一半通

鶴伴前溪栽白杏 人來陰洞寫枯松 蘿深境靜日欲落 石上未眠聞遠鐘

佳句成來誰不伏 神丹偷去亦須防 風前莫怪攜詩藁 本是吳吟蕩槳郎

雲容覆枕無非白 水色侵磯直是藍 田種紫芝餐可壽 春來何事戀江南

竹溪深處猿同宿 松閣秋來客共登 封逕古苔侵石鹿 城中誰解訪山僧

初寒朗詠裴回立 欲謝玄關早晚開 昨日登樓望江色 魚梁鴻雁幾多來

僊侶無何訪蔡經 兩煩韶濩出彤庭 人間若有登樓望 應怪文星近客星

雲孤鶴獨且相親 倣効從它折角巾 不用吳江歎留滯 風姿俱是玉清人

何事桃源路忽迷 惟留雲雨怨空閨 僊郎共許多情調 莫遣重歌濁水泥

白編椰席鏤冰明 應助楊青解宿酲 難繼二賢金玉唱 可憐空作斷猿聲

孤雲獨鳥本無依 江海重逢故舊稀 楊柳漸疏蘆葦白 可憐斜日送君歸

誰屑瓊瑤事青䭀 舊傳名品出華陽 應宜仙子胡麻拌 因送劉郎與阮郎

翠羽紅襟鏤彩雲 雙飛常笑白鷗羣 誰憐化作彫金質 從倩沈檀十里聞

渥頂鮮毛品格馴 莎庭閑暇重難羣 無端日暮東風起 飄散春空一片雲

道林曾放雪翎飛 應悔庭除閉羽衣 料得王恭披鶴氅 倚吟猶待月中歸

休文雖即逃瓊液 阿鶩還須掩玉閨 月落金雞一聲後 不知誰悔醉如泥

菊花開晚過秋風 聞道芳香正滿叢 爭奈病夫難強飲 應須速自召車公

經秋宋玉已悲傷 況報胎禽昨夜亡 霜曉起來無問處 伴僧彈指遶荷塘

乘興閑來小謝家 便裁詩句乞榴花 邴原雖不無端醉 也愛臨風從鹿車

已知羽駕朝金闕 不用燒蘭望玉京 應是易遷明月好 玉皇留看舞雙成

國事皆須救未然 漢家高閣漫凌煙 功臣盡遣詞人贊 不省滄洲畫魯連

處處亭臺只壞墻 軍營人學內人妝 太平故事因君唱 馬上曾聽隔教坊

人若憎時我亦憎 逃名最要是無能 後生乞汝殘風月 自作深林不語僧

不是流鶯獨占春 林間綵翠四時新 應知擬上屏風畫 偏坐橫枝亦向人

黃昏寒立更披襟 露浥清香悅道心 却笑誰家扃繡戶 正薰龍麝暖鴛衾

四面雲屏一帶天 是非斷得自翛然 此生只是償詩債 白菊開時最不眠

狂才不足自英雄 僕妾驅令學販舂 侯印幾人封萬戶 儂家只辦買孤峰

黃鸝囀處誰同聽 白菊開時且剩過 漫道南朝足流品 由來叔寶不宜多

經亂年年厭別離 歌聲喜似太平時 詞臣更有中興頌 磨取蓮峰便作碑

宦路前銜閑不記 醉鄉佳境興方濃 一林高竹長遮日 四壁寒山更閏冬

磵戶芳煙接水邨 亂來歸得道仍存 數竿新竹當軒上 不羨侯家立戟門

寄花寄酒喜新開 左把花枝右把杯 欲問花枝與杯酒 故人何得不同來

故國春歸未有涯 小欄高檻別人家 五更惆悵回孤枕 猶自殘燈照落花

關外風昏欲雨天 薺花耕倒枕河壖 邨南寂寞時回望 一隻鴛鴦下渡船

幾多親愛在人間 上徹霞梯會却還 須是蓬瀛長買得 一家同占作家山

三十功名志未伸 初將文字競通津 春風漫折一枝桂 煙閣英雄笑殺人

楚田人立帶殘暉 驛逈邨幽客路微 兩岸蘆花正蕭颯 渚煙深處白牛歸

索得身歸未保閒 亂來道在辱來頑 留侯萬戶雖無分 病骨應消一片山

亦知世路薄忠貞 不忍殘年負聖明 只待東封沾慶賜 碑陰別刻老臣名

不放殘年却到家 銜杯懶更問生涯 河堤往往人相送 一曲晴川隔蓼花

黑鬚寄在白鬚生 一度秋風減幾莖 客處不堪頻送別 無多情緒更傷情

鼇冠三山安海浪 龍盤九鼎鎮皇都 莫誇十萬兵威盛 消箇忠良效順無

一自蕭關起戰塵 河湟隔斷異鄉春 漢兒盡作胡兒語 却向城頭駡漢人

巴煙冪冪久縈恨 楚柳綿綿今送歸 回避江邊同去鴈 莫教驚起錯南飛

災曜偏臨許國人 雨中衰菊病中身 清香一炷知師意 應爲昭陵惜老臣

凡鳥愛喧人靜處 閑雲似妬月明時 世間萬事非吾事 只愧秋來未有詩

自古經綸足是非 陰謀最忌奪天機 留侯却粒商翁去 甲第何人意氣歸

古來賢俊共悲辛 長是豪家拒要津 從此當歌唯痛飲 不須經世爲閑人

道侶難留爲虐棋 鄰家聞說厭吟詩 前峰月照分明見 夜合香中露臥時

此身閑得易爲家 業是吟詩與看花 若使他生拋筆硯 更應無事老煙霞

維摩居士陶居士 盡說高情未足誇 簷外蓮峰堦下菊 碧蓮黃菊是吾家

洞天真侶昔曾逢 西嶽今居第幾峰 峰頂他時教我認 相招須把碧芙蓉

殷勤不爲學燒金 道侶惟應識此心 雪裏千山訪君易 微微鹿迹入深林

重陽阻雨獨銜杯 移得山家菊未開 猶勝登高閑望斷 孤煙殘照馬嘶回

粉闈深鎖唱同人 正是終南雪霽春 閑繫長安千匹馬 今朝似減六街塵

有詩有酒有高歌 春色年年奈我何 試問羲和能駐否 不勞頻借魯陽戈

峰北幽亭願證因 他生此地却容身 上方僧在時應到 笑認前銜記寫真

去時憔悴青衿在 歸路淒涼絳帳空 無限酬恩心未展 又將孤劒別從公

已是人間寂寞花 解憐寂寞傍貧家 老來不得登高看 更甚殘春惜歲華

昔歲攀遊景物同 藥爐今在鶴歸空 青山滿眼淚堪碧 絳帳無人花自紅

昔歲登臨未衰颯 不知何事愛傷情 今來攬鏡翻堪喜 亂後霜鬚長幾莖

橘岸舟間罾網挂 茶坡日暖鷓鴣啼 女郎指點行人笑 知向花間路已迷

雨淋麟閣名臣畫 雪臥龍庭猛將碑 不用黃金鑄侯印 盡輸公子買蛾眉

漢世頻封萬戶侯 雲臺空峻謝風流 江南不有名儒相 齒冷中原笑未休

天風斡海怒長鯨 永固南來百萬兵 若向滄洲猶笑傲 江山虛有石頭城

花迷公子玉樓恩 鏡弄佳人紅粉春 不信關山勞遠戍 綺羅香外任行塵

兵圍梁殿金甌破 火發陳宮玉樹摧 姦佞豈能慚誤國 空令懷古更徘徊

行樂最宜連夜景 太平方覺有春風 千金盡把酬歌舞 猶勝三邊賞戰功

桃芳李豔年年發 羌管蠻弦處處多 海上應無三島路 人間惟有一聲歌

佳人自折一枝紅 把唱新詞曲未終 惟向眼前憐易落 不如拋擲任春風

景陽樓下花鈿鏡 玄武湖邊錦繡旗 昔日繁華今日恨 雉媒聲晚草芳時

亂後人間盡不平 秦川花木最傷情 無窮紅豔紅塵裏 驟馬分香散入營

草堂舊隱猶招我 煙閣英才不見君 惆悵故山歸未得 酒狂呌斷暮天雲

須知世亂身難保 莫喜天晴菊併開 長短此身長是客 黃花更助白頭催

景物詩人見即誇 豈憐高韻說紅茶 牡丹枉用三春力 開得方知不是花

從撲香塵拂面飛 憐渠只爲解相依 經冬好近深爐暖 何必千巖萬水歸

笑爾窮通亦似人 高飛偶滯莫悲辛 却緣風雪頻相阻 只向關中待得春

獨臨官路易傷摧 從遣春風恣意開 禪客笑移山上看 流鶯直到檻前來

燕辭旅舍人空在 螢出疎籬菊正芳 堪恨昔年聯句地 念經僧掃過重陽

五更窗下簇妝臺 已怕堂前阿母催 滿鴨香薰鸚鵡睡 隔簾燈照牡丹開

却爲多知自不靈 今朝教汝卜長生 若求深處無深處 只有依人會有情

世外猶迷不死庭 人間莫恃自無營 本期滄海堪投跡 却向朱門待放生

蜀柳絲絲冪畫樓 窗塵滿鏡不梳頭 幾時金鴈傳歸信 剪斷香魂一縷愁

姊姊教人且抱兒 逐他女伴卸頭遲 明朝鬬草多應喜 剪得燈花自掃眉

閏前小雪過經旬 猶自依依向主人 開盡菊花憐強舞 與教弟子待新春

浮世悠悠旋一空 多情偏解挫英雄 風光只在歌聲裏 不必樓前萬樹紅

小池隨事有風荷 燒酹傾壺一曲歌 欲待秋塘擎露看 自憐生意已無多

遼陽音信近來稀 縱有虛傳逼節歸 永日無人新睡覺 小窗晴暖螖蟲飛

清香裛露對高齋 泛酒偏能浣旅懷 不似春風逞紅豔 鏡前空墜玉人釵

驚鸞迸鷺盡歸林 弱羽低垂分獨沈 帶病深山猶草檄 昭陵應識老臣心

無宦無名拘逸興 有歌有酒任他鄉 看看萬里休征戍 莫向新詞寄斷腸

清溪一路照羸身 不似雲臺畫像人 國史數行猶有志 只將談笑繼英塵

馬上搜奇已數篇 籍中猶愧是頑仙 關頭傳說開元事 指點多疑孟浩然

不算菩提與闡提 惟應執著便生迷 無端指箇清涼地 凍殺胡僧雪嶺西

長繩不見繫空虛 半偈傳心亦未疎 推倒我山無一事 莫將文字縛真如

楚老相逢淚滿衣 片名薄宦已知非 他鄉不似人間路 應共東流更不歸

誰家按舞傍池塘 已見繁枝嫩眼黃 漫說早梅先得意 不知春力暗分張

似擬凌寒妬早梅 無端弄色傍高臺 折來未有新枝長 莫遣佳人更折來

草堂琴畫已判燒 猶託鄰僧護燕巢 此去不緣名利去 若逢逋客莫相嘲

客處偷閑未是閑 石楠雖好懶頻攀 如何風葉西歸路 吹斷寒雲見故山

釀黍長添不盡杯 只憂花盡客空回 垂楊且爲晴遮日 留遇重陽即放開

丹霄能有幾層梯 懶更揚鞭聳翠蜺 偶凭危欄且南望 不勞高掌欲相攜

今冬臘後無殘日 故國燒來有幾家 却恨早梅添旅思 強偷春力報年華

花時不是偏愁我 好事應難總取他 已被詩魔長役思 眼中莫厭早梅多

年華亂後偏堪惜 世路拋來已自生 猶有玉真長命縷 樽前時唱緩羇情

一任喧闐遶四鄰 閑忙皆是自由身 人來客去還須議 莫遣他人作主人

人間上壽若能添 只向人間也不嫌 看著四鄰花競發 高樓從此莫垂簾

阿母親教學步虛 三元長遣下蓬壺 雲韶韻俗停瑤瑟 鸞鶴飛低拂寶爐

樓下公孫昔擅場 空教女子愛軍裝 潼關一敗吳兒喜 簇馬驪山看御湯

自怪扶持七十身 歸來又見故鄉春 今朝人日逢人喜 不料偷生作老人

嶽北秋空渭北川 晴雲漸薄薄如煙 坐來還見微風起 吹散殘陽一片蟬

一半晴空一半雲 遠籠仙掌日初曛 洞天有路不知處 絕頂異香難更聞

決事還須更事酬 清譚妙理一時休 漁翁亦被機心誤 眼暗汀邊結釣鉤

迹不趨時分不侯 功名身外最悠悠 聽君總畫麒麟閣 還我閑眠舴艋舟

仙凡路阻兩難留 煙樹人間一片秋 若道陰功能濟活 且將方寸自焚修

若有陰功救未然 玉皇品籍亦搜賢 應知譚笑還高謝 別就滄洲贊上仙

英名何用苦搜奇 不朽才銷一句詩 却賴風波阻三島 老臣猶得戀明時

剪取紅雲剩寫詩 年年高會趂花時 水精樓閣分明見 只欠霞漿別着旗

此生得作太平人 只向塵中便出塵 移取碧桃花萬樹 年年自樂故鄉春

不必長漂玉洞花 曲中偏愛浪淘沙 黃河却勝天河水 萬里縈紆入漢家

故國無心度海潮 老禪方丈倚中條 夜深雨絕松堂靜 一點飛螢照寂寥

縈愁惹恨奈楊花 閉戶垂簾亦滿家 惱得閑人作酒病 剛須又撲越溪茶

洞中猶說看桃花 輕絮狂飛自俗家 正是階前開遠信 小娥旋拂碾新茶

隨風逐浪劇蓬萍 圓首何曾解最靈 筆硯近來多自棄 不關妖氣暗文星

牛誇棋品無勍敵 謝占詩家作上流 豈似小敷春水漲 年年鸞鶴待仙舟

情知了得未如僧 客處高樓莫強登 鶯也解啼花也發 不關心事最堪憎

自有池荷作扇搖 不關風動愛芭蕉 只憐直上抽紅蘂 似我丹心向本朝

曾看輕舟渡遠津 無風著岸不經旬 只緣命蹇須知命 却是人爭阻得人

上谷何曾解有情 有情人自惜君行 證因池上今生願 的的他生作化生

新店南原後夜程 黃河風浪信難平 渡頭楊柳知人意 爲惹官船莫放行

翠衿紅觜便知機 久避重羅穩處飛 只爲從來偏護惜 窗前今賀主人歸

山中只是惜珍禽 語不分明識爾心 若使解言天下事 燕臺今築幾千金

阻他羅網到柴扉 不奈偷倉雀轉肥 賴爾林塘添景趣 剩留山果引教歸

澤北邨貧煙火獰 稚田冬旱倩牛耕 老人惆悵逢人訴 開盡黃花麥未金

秋風團扇未驚心 笑看妝臺落葉侵 繡鳯不教金縷暗 青樓何處有寒砧

不用頻嗟世路難 浮生各自繫悲懽 風霜一夜添羇思 羅綺誰家待早寒

燕巢空後誰相伴 鴛被縫來不忍薰 薄命敢辭長滴淚 倡家未必肯留君

年年鑷鬢到花飄 依舊花繁鬢易凋 撩亂一塲人更恨 春風誰道勝輕飆

朝班盡說人宜紫 洞府應無鶴着緋 從此玉皇須破例 染霞裁賜地仙衣

行人莫歎前朝樹 已占河堤幾百春 惆悵題詩柳中隱 柳衰猶在自無身

花落更同悲木落 鶯聲相續即蟬聲 榮枯了得無多事 只是閑人漫繫情

黃卷不關兼濟業 青山自保老閑身 一行萬里纖塵靜 可要張儀更入秦

轉悲新歲重於山 不似輕鷗肯復還 朱紱縱教金印換 青雲未勝白頭閑

一水悠悠一葉危 往來長恨阻歸期 鄉關不是無華表 自爲多驚獨上遲

水闊風驚去路危 孤舟欲上更遲遲 鶴羣長擾三珠樹 不借人間一隻騎

風荷似醉和花舞 沙鳥無情伴客閑 總是此中皆有恨 更堪微雨半遮山

荷塘煙罩小齋虛 景物皆宜入畫圖 盡日無人只高臥 一雙白鳥隔紗廚

太白東歸鶴背吟 鏡湖空在酒船沈 今朝忽見銀臺事 早晚重徵入翰林

玉版徵書洞裏看 沈羲新拜侍郎官 文星喜氣連台曜 聖主方知四海安

幾年汶上約同遊 擬爲蓮峰別置樓 今日鳳皇池畔客 五千仞雪不回頭

風濤曾阻化鱗來 誰料蓬瀛路却開 欲去遲遲還自笑 狂才應不是仙才

莫恨艱危日日多 時情其奈倖門何 貔貅睡穩蛟龍渴 猶把燒殘朽鐵磨

別鶴淒涼指法存 戴逵能耻近王門 世間第一風流事 借得王公玉枕痕

交疎自古戒言深 肝膽徒傾致鑠金 不是史遷書與說 誰知孤負李陵心

南華落筆似荒唐 若肯經綸亦不狂 偶作客星侵帝座 却應虛薄是嚴光

不勞世路更相猜 忍到須休惜得材 幾度懶乘風水便 抝船折舵恐難回

由來相愛只詩僧 怪石長松自得朋 却怕他生還識字 依前日下作孤燈

老禪乘仗莫過身 遠岫孤雲見亦頻 應是佛邊猶怕鬧 信緣須作且閑人

止竟閑人不愛閑 只偷無事閉柴關 轟霆攪破蛟龍窟 也被狂風卷出山

地下修文著作郎 生前飢處倒空墻 何如神爽騎星去 猶自研幾助玉皇

雨洗芭蕉葉上詩 獨來憑檻晚晴時 故園雖恨風荷膩 新句閑題亦滿池

初時拄杖向鄰村 漸到清明亦杜門 三十年來辭病表 今朝臥病感皇恩

來時雖恨失青氊 自見芭蕉幾十篇 應是阿劉還宿債 剩拚才思折供錢

芭蕉叢畔碧嬋娟 免更悠悠擾蜀川 應到去時題不盡 不勞分寄校書牋

自傷衰病漸難平 永夜禪牀雨滴聲 聞道虎瘡仍帶鏃 吼來和痛亦橫行

昨日流鶯今日蟬 起來又是夕陽天 六龍飛轡長相窘 更忍乘危自着鞭

有是有非還有慮 無心無跡亦無猜 不平便激風波險 莫向安時稔禍胎

十年三署讓官頻 認得無才又索身 莫道太行同一路 大都安穩屬閑人

曾聞劫火到蓬壺 縮盡鼇頭海亦枯 今日家山同此恨 人歸未得鶴歸無

蛾眉新畫覺嬋娟 鬬走將花阿母邊 仙曲教成慵不理 玉階相簇打金錢

劉郎相約事難諧 雨散雲飛自此乖 月姊殷勤留不住 碧空遺下水精釵

長擬求閑未得閑 又勞行役出秦關 逢人漸覺鄉音異 却恨鶯聲似故山

溪邊隨事有桑麻 盡日山程十數家 莫怪行人頻悵望 杜鵑不是故鄉花

海上昔聞麋愛鶴 山中今日鹿憎龜 愛憎止竟須關分 莫把微才望所知

世路快心無好事 恩門嘉話合書紳 神藏鬼伏能千變 亦勝忘機避要津

四翁識勢保安閑 須爲生靈暫出山 一種老人能算度 磻溪心跡愧商顏

閑韻雖高不衒才 偶拋猨鳥乍歸來 夕陽照箇新紅葉 似要題詩落硯臺

芙蓉騷客空留怨 芍藥詩家只寄情 誰似天才李山甫 牡丹屬思亦縱橫

賢豪出處盡沉吟 白日高懸只照心 一掬信陵墳上土 便如碣石累千金

聲貌由來固絕倫 今朝共許占殘春 當歌莫怪頻垂淚 得地翻慚早失身

中宵茶鼎沸時驚 正是寒窗竹雪明 甘得寂寥能到老 一生心地亦應平

先知左袒始同行 須待龍樓羽翼成 若使只憑三傑力 猶應漢鼎一毫輕

魚在枯池鳥在林 四時無奈雪霜侵 若教激勸由真宰 亦獎青松徑寸心

引得車回莫認恩 却成寂寞與誰論 到頭不是君王意 羞插垂楊更傍門

莫惜西風又起來 猶能婀娜傍池臺 不辭暫被霜寒挫 舞袖招香即却回

爲報繁霜且莫催 窮秋須到自低垂 橫拖長袖招人別 只待春風却舞來

珍重逢秋莫棄捐 依依只仰故人憐 有時池上遮殘日 承得霜林幾箇蟬

山前鄰叟去紛紛 獨強衰羸愛杜門 漸覺一家看冷落 地爐生火自溫存

甘心七十且酣歌 自算平生幸已多 不似香山白居士 晚將心地著禪魔

烏紗巾上是青天 檢束酬知四十年 誰料平生臂鷹手 挑燈自送佛前錢

春來漸覺一川明 馬上繁花作陣迎 掉臂只將詩酒敵 不勞金鼓助橫行

閶闔曾排捧御爐 猶看曉月認金鋪 羸形不畫凌煙閣 只爲微才激壯圖

鏡留雪鬢暖消無 春到棃花日又晡 移取扶桑堦下種 年年看長礙金烏

折來未盡不須休 年少爭來莫與留 更願狂風知我意 一時吹向海西頭

才情百巧鬬風光 却笑雕花刻葉忙 熨帖新巾來與裹 猶看騰踏少年場

浮世榮枯總不知 且憂花陣被風欺 儂家自有麒麟閣 第一功名只賞詩

白衫裁袖本教寬 朱紫由來亦一般 王老小兒吹笛看 我儂試舞爾儂看

單床薄被又羈棲 待到花開亦甚迷 若道折多還有罪 只應鶯囀是金雞

近來桃李半燒枯 歸臥鄉園只老夫 莫算明年人在否 不知花得更開無

漢王何事損精神 花滿深宮不見春 穠豔三千臨粉鏡 獨悲掩面李夫人

能豔能芳自一家 勝鸞勝鳳勝煙霞 客來須共醒醒看 碾盡明昌幾角茶

造化無端欲自神 裁紅剪翠爲新春 不如分減閑心力 更助英豪濟活人

徘徊自勸莫沾纓 分付年年谷口鶯 却賴無情容易別 有情早箇不勝情

閑步偏宜舞袖迎 春光何事獨無情 垂楊合是詩家物 只愛敷溪道北生

亦知王大是昌齡 杜二其如律韻清 還有酸寒堪笑處 擬誇朱紱更崢嶸

潘郎愛說是詩家 枉占河陽一縣花 千載幾人搜警句 補方金字愛晴霞

行樂溪邊步轉遲 出山漸減探花期 去年四度今三度 恐到憑人折去時

此身衰病轉堪嗟 長忍春寒獨惜花 更恨新詩無紙寫 蜀牋堆積是誰家

昨日黃昏始看回 夢中相約又銜杯 起來聞到風飄却 猶擬教人掃取來

昨日登班綴柏臺 更慚起草屬微才 錦窠不是尋常錦 兼向丘遲奪得來

簷前減燕菊添芳 燕盡庭前菊又荒 老大比他年少少 每逢佳節更悲涼

雨寒莫待菊花催 須怕晴空暖併開 開却一枝開却盡 且隨幽蝶更徘徊

青娥懶唱無衣換 黃菊新開乞酒難 長有長亭惆悵事 隔河更得對憑欄

白髮怕寒梳更懶 黃花晴日照初開 籬頭應是蝶相報 已被鄰家攜酒來

他鄉處處堪悲事 殘照依依惜別天 此去知名長命縷 殷勤爲我唱花前

冥得機心豈在僧 柏東閑步愛騰騰 免教世路人相忌 逢着村醪亦不憎

追逐翻嫌傍管弦 金釵擊節自當筵 風霜一夜燕鴻斷 唱作江南袚禊天

玉樹花飄鳳失棲 一聲初壓管弦低 清回煩署成瀟灑 豔逐寒雲變慘悽

十斛明珠亦易拚 欲兼人藝古來難 五雲合是新聲染 鎔作瓊漿灑露盤

不似新聲唱亦新 旋調玉管旋生春 愁腸隔斷珠簾外 只爲今宵共聽人

十年逃難別雲林 暫輟狂歌且聽琴 轉覺淡交言有味 此聲知是古人心

五柳先生自識微 無言共笑手空揮 胸中免被風波撓 肯爲螳螂動殺機

風霜寒水旅人心 幾處笙歌繡戶深 分泊一場雲散後 未勝初夜便聽琴

自憐眼暗難求藥 莫恨花繁便有風 桃李更開須強看 明年兼恐聽歌聾

白雲深處寄生涯 歲暮生情賴此花 蜂蝶繞來忙繞袖 似知教折送鄰家

重九仍重歲漸闌 強開病眼更登攀 年年認得酣歌處 猶恐招魂葬故山

繞壁依稀認寫真 更須粉繪飾羸身 淒涼不道身無壽 九日還無舊會人

鶴氅花香搭槿籬 枕前蛩迸酒醒時 夕陽似照陶家菊 黃蝶無窮壓故枝

嶽前大隊赴淮西 從此中原息鼓鼙 石闕莫教苔蘚上 分明認取晉公題

樂府翻來占太平 風光無處不含情 千門萬戶喧歌吹 富貴人間只此聲

撼晚梳空不自持 與君同折上樓時 春風還有常情處 繫得人心免別離

灞亭東去徹隋堤 贈別何須醉似泥 萬里往來無一事 便帆輕拂亂鶯啼

臺城細仗曉初移 詔賜千官禊飲時 綠帳遠籠輕珮響 更曛晴日上龍旗

桃源仙子不須誇 聞道惟栽一片花 何似浣紗溪畔住 綠陰相間兩三家

偶然樓上卷珠簾 往往長條拂枕函 恰值小娥初學舞 擬偷金縷押春衫

池邊影動散鴛鴦 更引微風亂繡牀 直待玉窗塵不起 始應金鴈得成行

稻畦分影向江邨 憔悴經霜只半存 昨日流鶯今不見 亂螢飛出照黃昏

客淚休沾漢水濱 舞腰羞殺漢宮人 狂風更與回煙箒 掃盡繁花獨占春

遊人莫歎易凋衰 長樂榮枯自有期 看取明年春意動 更於何處最先知

昔年行樂及芳時 一上丹梯桂一枝 笑問江頭醉公子 饒君滿把麴塵絲

渡頭殘照一行新 獨自依依向北人 莫恨鄉程千里遠 眼中從此故鄉春

絮惹輕枝雪未飄 小溪煙束帶危橋 鄰家女伴頻攀折 不覺回身罥翠翹

處處縈空百萬枝 一枝枝好更題詩 隔城遠岫招行客 便與朱樓當酒旗

日暖津頭絮已飛 看看還是送君歸 莫言萬緒牽愁思 緝取長繩繫落暉

大堤時節近清明 霞襯煙籠遶郡城 好是梨花相映處 更勝松雪日初晴

聖主千年樂未央 御溝金翠滿垂楊 年年織作升平字 高映南山獻壽觴

多驚本爲好毛衣 只賴人憐始却歸 衆鳥自知顏色減 妬他偏向眼前飛

高風只在五峰前 應是精靈降作賢 萬里無雲惟一鶴 鄉中同看却昇天

詩家偏爲此傷情 品韻由來莫與爭 解笑亦應兼解語 只應慵語倩鶯聲

不疑陶令是狂生 作賦其如有定情 猶勝江南隱居士 詩魔終嫋負孤名

自古詩人少顯榮 逃名何用更題名 詩中有慮猶須戒 莫向詩中著不平

登高可羨少年場 白菊堆邊鬢似霜 益算更希沾上藥 今朝第七十重陽

半夜思家睡裏愁 雨聲落落屋簷頭 照泥星出依前黑 淹爛庭花不肯休

陶家五柳簇衡門 還有高情愛此君 何處更添詩境好 新蟬欹枕每先聞

數枝珍重蘸滄浪 無限塵心暫免忙 煩暑若和煙露裛 便同佛手灑清涼

少年已慣擲年光 時節催驅獨不忙 今日無疑亦無病 前程無事擾醫王

籬落輕寒整頓新 雪晴步屣會諸鄰 自從南至歌風頂 始見人煙外有人

樂退安貧知是分 成家報國亦何慚 到還僧院心期在 瑟瑟澄鮮百丈潭

棋局長攜上釣船 殺中棋殺勝絲牽 洪鑪任鑄千鈞鼎 只在磻溪一縷懸

曉鏡高窗氣象深 自憐清格笑塵心 世間不爲蛾眉誤 海上方應鶴背吟

小域新銜賀聖朝 亦知蹇分巧難拋 麤才自合無岐路 不破工夫漫解嘲

石勒童年有戰機 洛陽長嘯倚門時 晉朝不是王夷甫 大智何由得預知

晴江暗漲岸吹沙 山畔船衝樹杪斜 城郭半淹橋市鬧 鷺鷥繚繞入人家

青山薄薄漏春風 日暮鳴鞭柳影中 回望玉樓人不見 酒旗深處勒花驄

金蘂霞英疊彩香 初疑少女出蘭房 逡巡又是一年別 寄語集仙呼索郎

人形上品傳方志 我得真英自紫團 慙非叔子空持藥 更請伯言審細看

迴簪轉黛喜猜防 粉署裁詩助酒狂 若遇仙丹偕羽化 便隨蕭史亦何傷

玉樹瓊筵映彩霞 澄虛樓閣似仙家 只緣存想歸蘭室 不向春風看夜花

閑花野草總爭新 眉皺絲乾獨不勻 乞取東風殘氣力 莫教虛度一年春

一曲梁州金石清 邊風蕭颯動江城 座中有老沙場客 橫笛休吹塞上聲

貧遊繚繞困邊沙 却被遼陽戰士嗟 不是無家歸不得 有家歸去似無家

兄弟江南身塞北 鴈飛猶自半年餘 夜來因得思鄉夢 重讀前秋轉海書

少年隨將討河湟 頭白時清返故鄉 十萬漢軍零落盡 獨吹邊曲向殘陽

念爾無機自有情 迎寒辛苦弄梭聲 椒房金屋何曾識 偏向貧家壁下鳴

挂月棲雲向楚林 取來全是爲清音 誰知繫在黃金索 翻畏侯家不敢吟

東越相逢幾醉眠 滿樓明月鏡湖邊 別離吟斷西陵渡 楊柳秋風兩岸蟬

大道本來無所染 白雲那得有心期 遠公獨刻蓮花漏 猶向空山禮六時

一宿經窗臥白波 萬重歸夢隔煙蘿 若言不得南宗要 長在禪牀事更多

一宿經窗望白波 曉隨山月出煙蘿 若言不得南宗要 長在禪牀事更多

日暖鴛鴦拍浪春 蒹葭浦際聚青蘋 若論來往鄉心切 須是煙波島上人

山川馬上度邊禽 一宿都門永夜吟 客路不歸秋又晚 西風吹動洛陽砧

剪雨裁煙一節秋 落梅楊柳曲中愁 尊前暫借殷勤看 明日曾聞向隴頭

首戴圓荷髪不梳 葉舟爲宅水爲居 沙頭聚看人如市 釣得澄江一丈魚

走月流煙疊樹西 聽來愁甚聽猨啼 幾時御水聲邊住 却夢潺湲宿此溪

宮殿餘基長草花 景陽宮樹噪村鴉 雲屯雉堞依然在 空繞漁樵四五家

閑倚蒲團向日眠 不能歸老岳雲邊 舊時僧侶無人在 惟有長松見少年

瑠璃堂裏當時客 久絕吟聲繼後塵 百四十年庭樹老 如今重得見詩人

每到花時恨道窮 一生光景半成空 只應抱璞非良玉 豈得年年不至公

山東令族玉無塵 裁剪煙花筆下春 不把瑤華借風月 洛陽才子更何人

離別河邊綰柳條 千山萬水玉人遙 月明記得相尋處 城鎖東風十五橋

舒卷因風何所之 碧天孤影勢遲遲 莫言長是無心物 還有隨龍作雨時

黑白誰能用入玄 千回生死體方圓 空門說得恆沙劫 應笑終年爲一先

巴客青冥過嶺塵 雪崖交映一川春 晴朝採藥尋源去 必恐雲深見異人

故里行人戰後疎 青崖萍寄白雲居 那堪又是傷春日 把得長安落第書

高下尋花春景遲 汾陽臺榭白雲詩 看山懷古翻惆悵 未勝遙傳不到時

剪得機中如雪素 畫爲江上帶絲禽 閑來相對茅堂下 引出煙波萬里心

竹島殘陽映翠微 雪翎禽過碧潭飛 人間未有關身事 每到漁家不欲歸

一夜江潭風雨後 九華晴望倚天秋 重來此地知何日 欲別殷勤更上樓

御泉長繞鳳皇樓 自是恩波別處流 閑揲舞衣歸未得 夜來砧杵六宮秋

玉簫金瑟發商聲 桑葉枯乾海水清 淨埽蓬萊山下路 略邀王母話長生

上元元日豁明堂 五帝望空拜玉皇 萬樹琪花千圃藥 心知不敢輒形相

騎龍重過玉溪頭 紅葉還春碧水流 省得壺中見天地 壺中天地不曾秋

真王未許久從容 立在花前別甯封 手把玉簫頭不舉 自愁如醉倚黃龍

金殿無人鏁絳煙 玉郎並不賞丹田 白龍蹀躞難迴跋 爭下紅綃碧玉鞭

玄洲草木不知黃 甲子初開浩劫長 無限萬年年少女 手攀紅樹滿殘陽

宮闕重重閉玉林 崑崙高闢彩雲深 黄龍掉尾引郎去 使妾月眀何處尋

風滿塗山玉蕊稀 赤龍閑臥鶴東飛 紫棃爛盡無人喫 何事韓君去不歸

武帝徒勞厭暮年 不曾清淨不精專 上元少女絕還往 滿竈丹成白玉煙

百辟朝回閉玉除 露風清宴桂花疎 西歸使者騎金虎 嚲鞚垂鞭唱步虛

南斗闌珊北斗稀 茅君夜著紫霞衣 朝騎白鹿趁朝去 鳳押笙歌逐後飛

焚香獨自上天壇 桂樹風吹玉簡寒 長怕嵇康乏僊骨 與將僊籍再尋看

冰屋朱扉曉未開 誰將金策扣瓊臺 碧花紅尾小僊犬 閑吠五雲嗔客來

酒釅春濃瓊草齊 真公飲散醉如泥 朱輪軋軋入雲去 行到半天聞馬嘶

白石山中自有天 竹花藤葉隔溪煙 朝來洞口圍碁了 賭得青龍直幾錢

海水西飛照柏林 青雲斜倚錦雲深 水風暗入古山葉 吹斷步虛清磬音

玉詔新除沈侍郎 便分茅土鎮東方 不知今夕游何處 侍從皆騎白鳳凰

洞裏煙霞無歇時 洞中天地足金芝 月明朗朗溪頭樹 白髮老人相對棊

飢即餐霞悶即行 一聲長嘯萬山青 穿花渡水來相訪 珍重多才阮步兵

東妃閑著翠霞裙 自領笙歌出五雲 清思密談誰第一 不過邀取小茅君

月影悠悠秋樹明 露吹犀簟象牀輕 嬪妃久立帳門外 暗笑夫人推酒聲

九天天路入雲長 燕使何由到上方 玉女暗來花下立 手挼裙帶問昭王

玉皇賜妾紫衣裳 教向桃源嫁阮郎 爛煮瓊花勸君喫 恐君毛鬢暗成霜

花底休傾綠玉巵 雲中含笑向安期 窮陽有數不知數 大似人間年少兒

玉色雌龍金絡頭 真妃騎出縱閑遊 崑崙山上桃花底 一曲商歌天地秋

偷來洞口訪劉君 緩步輕擡玉線裙 細擘桃花逐流水 更無言語倚彤雲

西漢夫人下太虛 九霞裙幅五雲輿 欲將碧字相教示 自解盤囊出素書

天上雞鳴海日紅 青腰侍女掃朱宮 洗花蒸葉濾清酒 待與夫人邀五翁

汗漫真遊實可奇 人間天上幾人知 周王不信長生話 空使萇弘碧淚垂

青錦縫裳綠玉璫 滿身新帶五雲香 閑依碧海攀鸞駕 笑就蘇君覓橘嘗

鶴不西飛龍不行 露乾雲破洞簫清 少年僊子說閑事 遙隔彩雲聞笑聲

洞裏煙深木葉麤 乘風使者降玄都 隔花相見遙相賀 擎出懷中赤玉符

芝蕙芸花爛漫春 瑞香煙露濕衣巾 玉童私地誇書札 偷寫雲謠暗贈人

天上邀來不肯來 人間雙鶴又空回 秦皇漢武死何處 海畔紅桑花自開

紫羽麾幢下玉京 却邀真母入三清 白龍久住渾相戀 斜倚祥雲不肯行

鶴叫風悲竹葉疎 誰來五嶺拜雲車 人間肉馬無輕步 踏破先生一卷書

夜降西壇宴已終 花殘月榭霧朦朧 誰遊八海門前過 空洞一聲風雨中

忘却教人鎖後宮 還丹失盡玉壺空 嫦娥若不偷靈藥 爭得長生在月中

暘谷先生下宴時 月光初冷紫瓊枝 淒清金石揭天地 事在世間人不知

共愛初平住九霞 焚香不出閉金華 白羊成隊難收拾 喫盡溪頭巨勝花

酒盡香殘夜欲分 青童拜問紫陽君 月光悄悄笙歌遠 馬影龍聲歸五雲

海樹靈風吹彩煙 丹陵朝客欲昇天 無央公子停鸞轡 笑泥嬌妃索玉鞭

八景風回五鳳車 崑崙山上看桃花 若教使者沽春酒 須覓餘杭阿母家

叔卿遍覽九天春 不見人間故舊人 怪得蓬萊山下水 半成沙土半成塵

欲飲尊中雲母漿 月明花裏合笙簧 更教小奈將龍去 便向金壇取阮郎

海上桃花千樹開 麻姑一去不知來 遼東老鶴應慵惰 教探桑田便不回

昨夜相邀宴杏壇 等閑乘醉走青鸞 紅雲塞路東風緊 吹破芙蓉碧玉冠

雲鶴冥冥去不分 落花流水恨空存 不知玉女無期信 道與留門却閉門

采女平明受事回 暗交丹契錦囊開 欲書密詔防人見 佯喝青虬使莫來

太一元君昨夜過 碧雲高髻綰婆娑 手擡玉策紅於火 敲斷金鸞使唱歌

碧瓦彤軒月殿開 九天花落瑞風來 玉皇欲著紅龍衮 親喚金妃下手裁

長房自貴解飛飜 五色雲中獨閉門 看却桑田欲成海 不知還往幾人存

赤龍停步彩雲飛 共道真王海上歸 千歲紅桃香破鼻 玉盤盛出與金妃

碧海靈童夜到時 徒老相喚上瓊池 因循天子能閑事 縱與青龍不解騎

且欲留君飲桂漿 九天無事莫推忙 青龍舉步行千里 休道蓬萊歸路長

侍女親擎玉酒巵 滿巵傾酒勸安期 等閑相別三千歲 長憶水邊分棗時

萬歲蛾眉不解愁 旋彈清瑟旋閑遊 忽聞下界笙簫曲 斜倚紅鸞笑不休

去住樓臺一任風 十三天洞暗相通 行廚侍女炊何物 滿竈無煙玉炭紅

風動閑天清桂陰 水精簾箔冷沉沉 西妃少女多春思 斜倚彤雲盡日吟

王母相留不放回 偶然沉醉臥瑤臺 憑君與向蕭郎道 教著青龍取妾來

絳節笙歌繞殿飛 紫皇欲到五雲歸 細腰侍女瑤花外 爭向紅房報玉妃

聞君新領八霞司 此別相逢是幾時 妾有一觥雲母酒 請君終宴莫推辭

方士飛軒駐碧霞 酒寒風冷月初斜 不知誰唱歸春曲 落盡溪頭白葛花

方朔朝來到我家 欲將靈樹出丹霞 三千年後知誰在 擬種紅桃待放花

水滿桑田白日沈 凍雲乾霰濕重陰 遼東歸客閑相過 因話堯年雪更深

朝回相引看紅鸞 不覺風吹鶴氅偏 好是興來騎白鶴 文妃爲伴上重天

公子閑吟八景文 花南拜別上陽君 金鞭遙指玉清路 龍影馬嘶歸五雲

一百年中是一春 不教日月輒移輪 金鼇頭上蓬萊殿 唯有人間鍊骨人

笑擎雲液紫瑤觥 共請雲和碧玉笙 花下偶然吹一曲 人間因織董雙成

東皇長女沒多年 從洗金芝到水邊 無事伴他棊一局 等閑輸却賣花錢

紅草青林日半斜 閑乘小鳳出彤霞 略尋舊路過西國 因得冰園一尺瓜

樹下星沉月欲高 前溪水影濕龍毛 洞天雲冷玉花發 公子盡披雙錦袍

紫水風吹劒樹寒 水邊年少下紅鸞 未知百一窮陽數 略請先生止的看

武皇含笑把金觥 更請霓裳一兩聲 護帳宮人最年少 舞腰時挈繡裙輕

瓊樹扶疎壓瑞煙 玉皇朝客滿花前 東風小飲人皆醉 短尾青龍枕水眠

彤閣鐘鳴碧鷺飛 皇君催熨紫霞衣 丹房玉女心慵甚 貪看投壺不肯歸

崑崙山上自雞啼 羽客爭昇碧玉梯 因駕五龍看較藝 白鸞功用不如妻

沙野先生閉玉虛 焚香夜寫紫微書 供承童子閑無事 教剉瓊花餵白驢

雲隴瓊花滿地香 碧沙紅水遍朱堂 外人欲壓長生籍 拜請飛瓊報玉皇

玉洞長春風景鮮 丈人私宴就芝田 笙歌暫向花間盡 便是人間一萬年

青童傳語便須回 報道麻姑玉蘂開 滄海成塵等閑事 且乘龍鶴看花來

絳樹彤雲戶半開 守花童子怪人來 青牛臥地喫瓊草 知道先生朝未回

石洞沙溪二十年 向明杭日夜朝天 白礬煙盡水銀冷 不覺小龍牀下眠

紫微深鎖敞丹軒 太帝親談不死門 從此百寮俱拜後 走龍鞭虎下崑崙

雲衫玉帶好威儀 三洞真人入奏時 頻着金鞭打龍角 爲嗔西去上天遲

太子真娥相領行 當天合曲玉簫清 棃花新折東風軟 猶在緱山樂笑聲

洞裏月明瓊樹風 畫簾青室影朦朧 香殘酒冷玉妃睡 不覺七真歸海中

青苑紅堂壓瑞雲 月明閑宴九陽君 不知昨夜誰先醉 書破明霞八幅裙

東溟兩度作塵飛 一萬年來會面稀 千樹棃花百壺酒 共君論飲莫論詩

滄海令拋即未能 且緣鸞鶴立相仍 蔡家新婦莫嫌少 領取真珠三五升

溪影沉沙樹影清 人家皆踏五音行 可憐三十六天路 星月滿空瓊草青

北斗西風吹白榆 穆公相笑夜投壺 花前玉女來相問 賭得青龍許贖無

九天王母皺蛾眉 惆悵無言倚桂枝 悔不長留穆天子 任將妻妾住瑤池

暫隨鳧伯縱閑遊 飲鹿因過翠水頭 宮殿寂寥人不見 碧花菱角滿潭秋

新授金書八素章 玉皇教妾主扶桑 與君一別三千歲 却厭仙家日月長

八海風涼水影高 上卿教製赤霜袍 蛟絲玉線難裁割 須借玉妃金剪刀

海上風來吹杏枝 崑崙山上看花時 紅龍錦襜黃金勒 不是元君不得騎

絳闕夫人下北方 細環清珮響丁當 攀花笑入春風裏 偷折紅桃寄阮郎

靖節先生幾代孫 青娥曾接玉郎魂 春風流水還無賴 偷放桃花出洞門

此生終使此身閑 不是春時且要還 寄語桃花與流水 莫辭相送到人間

溪口回舟日已昏 却聽雞犬隔前村 殷勤重與秦人別 莫使桃花閉洞門

却恐重來路不通 殷勤回首謝春風 白雞黃犬不將去 且寄桃花深洞中

桃花夾岸杳何之 花滿春山水去遲 三宿武陵溪上月 始知人世有秦時

渡水傍山尋絕壁 白雲飛處洞天開 仙人來往無行跡 石逕春風長綠苔

曉夕採桑多苦辛 好花時節不閑身 若教解愛繁華事 凍殺黃金屋裏人

倚天雙劒古今閑 三尺高於四面山 若使火雲燒得動 始應農器滿人間

千形萬象竟還空 映水藏山片復重 無限旱苗枯欲盡 悠悠閑處作奇峰

也無稜郭也無神 露洗還同鑄出新 青帝若教花裏用 牡丹應是得錢人

黯黯嚴城罷鼓鼙 數聲相續出寒栖 不嫌驚破紗窗夢 却怕爲妖半夜啼

山頭烽火水邊營 鬼哭人悲夜夜聲 唯有碧天無一事 日還西下月還明

新曆才將半紙開 小庭猶聚爆竿灰 偏憎楊柳難鈐轄 又惹東風意緒來

褭絲翹足傍澄瀾 消盡年光佇思間 若使見魚無羨意 向人姿態更應閑

雨恨花愁同此冤 啼時聞處正春繁 千聲萬血誰哀爾 爭得如花笑不言

寂寞空階草亂生 簟涼風動若爲情 不知獨坐閑多少 看得蜘蛛結網成

事關休戚已成空 萬里相思一夜中 愁到曉雞聲絕後 又將顦顇見春風

弄萍隈荇思夷猶 掉尾揚鬐逐慢流 應怕碧巖巖下水 浮藤如線月如鉤

色白還應及雪衣 觜紅毛綠語仍奇 年年鎖在金籠裏 何似隴山閑處飛

近來靈鵲語何疎 獨凭欄干恨有殊 一夜綠荷霜翦破 賺他秋雨不成珠

水邊箕踞靜書空 欲解愁腸酒不濃 可惜青天好雷雹 只能驅趂懶蛟龍

東風漸急夕陽斜 一樹夭桃數日花 爲惜紅芳今夜裏 不知和月落誰家

高臥洞庭三十春 芰荷香裏獨垂綸 莫嫌無事閑銷日 有事始憐無事人

秋水蓮花三四枝 我來慷慨步遲遲 不決浮雲斬邪佞 直成龍去欲何爲

枝枝倚檻照池冰 粉薄香殘恨不勝 占得早芳何所利 與他霜雪助威稜

綠槐陰裏一聲新 霧薄風輕力未勻 莫道聞時總惆悵 有愁人有不愁人

紫豔紅苞價不同 匝街羅列起香風 無言無語呈顏色 知落誰家池館中

月落空山聞數聲 此時孤館酒初醒 投人語若似伊淚 口畔血流應始聽

爲虜爲王盡偶然 有何羞見漢江船 停分天下猶嫌少 可要行人贈紙錢

走轂飛蹄過此傍 幾人留意問滄浪 煙波莫笑趨名客 爲愛朝宗日夜忙

金釵墜地鬢堆雲 自別朝陽帝豈聞 遣妾一身安社稷 不知何處用將軍

好把雄姿渾世塵 一塲閑事莫因循 荆軻只爲閑言語 不與燕丹了得人

曾和秋雨驅愁入 却向春風領恨回 深謝灞陵堤畔柳 與人頭上拂塵埃

君父昏蒙死不回 謾將平地築高臺 九層黃土是何物 銷得向前冤恨來

灞岸江頭臘雪消 東風偷軟入纖條 春來不忍登樓望 萬架金絲著地嬌

受盡風霜得到春 一條條是逐年新 尋常送別無餘事 爭忍攀將過與人

長恨陽和也世情 把香和豔與紅英 家家只是栽桃李 獨自無根到處生

只爲遮樓又拂橋 被人摧折好枝條 假饒張緒如今在 須把風流暗裏銷

弱帶低垂可自由 傍他門戶倚他樓 金風不解相擡舉 露壓煙欺直到秋

終日堂前學畫眉 幾人曾道勝花枝 試看三月春殘後 門外青陰是阿誰

也曾飛絮謝家庭 從此風流別有名 不是向人無用處 一枝愁殺別離情

從來只是愛花人 楊柳何曾占得春 多向客亭門外立 與他迎送往來塵

強扶柔態酒難醒 殢著春風別有情 公子王孫且相伴 與君俱得幾時榮

無賴秋風斗覺寒 萬條煙草一時乾 遊人若要春消息 直向江頭臘後看

校獵燕山經幾春 雕弓白羽不離身 年來馬上渾無力 望見飛鴻指似人

但見西陵慘明月 女妓無因更相悅 有虞曾不有遺言 滴盡湘妃眼中血

莫恃芙蓉開滿面 更有身輕似飛燕 不得團圓長近君 珪月鈋時泣秋扇

雲色陰沈弄秋氣 危葉高枝恨深翠 用却春風力幾多 微霜逼迫何容易

病隨支遁偶行行 正見榴花獨滿庭 瘦竹成林人不看 却應著得強青青

一拜虬髭便受恩 宮門細柳五搖春 男兒自古多離別 嬾對英雄淚滿巾

錦翅朱冠驚四鄰 稻粱恩重職司晨 不知下土兵難戢 但報明時向國人

北吹微微動旅情 不堪分手在平明 寒雞不待東方曙 喚起征人蹋月行

爭帝圖王勢已傾 八千兵散楚歌聲 烏江不是無船渡 耻向東吳再起兵

茫茫衰草沒章華 因笑靈王昔好奢 臺土未乾簫管絕 可憐身死野人家

楚王辛苦戰無功 國破城荒霸業空 唯有青春花上露 至今猶泣細腰宮

馮翊南邊宿霧開 行人一步一裴回 誰知此地凋殘柳 盡是高歡敗後栽

古郢雲開白雪樓 漢江還遶石城流 何人知道寥天月 曾向朱門送莫愁

抱玉巖前桂葉稠 碧谿寒水至今流 空山落日猨聲呌 疑是荆人哭未休

楚國城池颯已空 陽臺雲雨過無蹤 何人更有襄王夢 寂寂巫山十二重

漠漠平沙際碧天 問人云此是居延 停驂一顧猶魂斷 蘇武爭禁十九年

漢高辛苦事干戈 帝業興隆俊傑多 猶恨四方無壯士 還鄉悲唱大風歌

一自佳人墜玉樓 繁華東逐洛河流 唯餘金谷園中樹 殘日蟬聲送客愁

虞舜南捐萬乘君 靈妃揮涕竹成紋 不知精魄遊何處 落日瀟湘空白雲

六龍冉冉驟朝昏 魏國賢才杳不存 唯有侯嬴在時月 夜來空自照夷門

北乘羸馬到燕然 此地何人復禮賢 若問昭王無處所 黃金臺上草連天

夷陵城闕倚朝雲 戰敗秦師縱火焚 何事三千珠履客 不能西禦武安君

漢江一帶碧流長 兩岸春風起綠楊 借問膠船何處沒 欲停蘭棹祀昭王

有虞龍駕不西還 空委簫韶洞壑間 無計得知陵寢處 愁雲長滿九疑山

陳國機權未可涯 如何後主恣嬌奢 不知即入宮中井 猶自聽吹玉樹花

世亂英雄百戰餘 孔明方此樂耕鋤 蜀王不自垂三顧 爭得先生出舊廬

即墨門開縱火牛 燕師營裏血波流 固存不得田單術 齊國尋成一土丘

岸草青青渭水流 子牙曾此獨垂鉤 當時未入非熊兆 幾向斜陽歎白頭

東上高山望五湖 雪濤煙浪起天隅 不知范蠡乘舟後 更有功臣繼踵無

一旦秦皇馬角生 燕丹歸北送荆卿 行人欲識無窮恨 聽取東流易水聲

長平瓦震武安初 趙卒俄成戲鼎魚 四十萬人俱下世 元戎何用讀兵書

月滿西園夜未央 金風不動鄴天涼 高情公子多秋興 更領詩人入醉鄉

江上南風起白蘋 長沙城郭異咸秦 故鄉猶自嫌卑濕 何況當時賦鵩人

廟算張良獨有餘 少年逃難下邳初 逡巡不進泥中履 爭得先生一卷書

魏武龍輿逐逝波 高臺空按望陵歌 遏雲聲絕悲風起 翻向樽前泣翠娥

石頭城下浪崔嵬 風起聲疑出地雷 何事苻堅太相小 欲投鞭策過江來

子胥今日委東流 吳國明朝亦古丘 大笑夫差諸將相 更無人解守蘇州

寂寂函關鎖未開 田文車馬出秦來 朱門不養三千客 誰爲雞鳴得放回

戰國相持竟不休 武關纔掩楚王憂 出門若取靈均語 豈作咸陽一死囚

拔山力盡霸圖隳 倚劍空歌不逝騅 明月滿營天似水 那堪回首別虞姬

義帝南遷路入郴 國亡身死亂山深 不知埋恨窮泉後 幾度西陵片月沈

東巡玉輦委泉臺 徐福樓船尚未回 自是祖龍先下世 不關無路到蓬萊

武安南伐勒秦兵 疎鑿功將夏禹幷 誰謂長渠千載後 水流猶入故宜城

杜宇曾爲蜀帝王 化禽飛去舊城荒 年年來呌桃花月 似向春風訴國亡

三月襄陽綠草齊 王孫相引到檀溪 的盧何處埋龍骨 流水依前遶大堤

玉貌元期漢帝招 誰知西嫁怨天驕 至今青塚愁雲起 疑是佳人恨未銷

北入單于萬里疆 五千兵敗滯窮荒 英雄不伏蠻夷死 更築高臺望故鄉

漢家英傑出皇都 攜手河梁話入胡 不是子卿全大節 也應低首拜單于

漢祖西來秉白旄 子嬰宗廟委波濤 誰憐君有翻身術 解向秦宮殺趙高

明妃遠嫁泣西風 玉筯雙垂出漢宮 何事將軍封萬戶 却令紅粉爲和戎

豫讓酬恩歲已深 高名不朽到如今 年年橋上行人過 誰有當時國士心

陸機西沒洛陽城 吳國春風草又青 惆悵月中千歲鶴 夜來猶爲唳華亭

五馬南浮一化龍 謝安入相此山空 不知攜妓重來日 幾樹鶯啼谷口風

舉國賢良盡淚垂 扶蘇屈死樹邊時 至今谷口泉嗚咽 猶似秦人恨李斯

墜葉蕭蕭九月天 驅兵獨過馬陵前 路傍古木蟲書處 記得將軍破敵年

西戎不敢過天山 定遠功成白馬閑 半夜帳中停燭坐 唯思生入玉門關

光武經營業未興 王郎兵革正憑陵 須知後漢功臣力 不及滹沱一片冰

博望沈埋不復旋 黃河依舊水茫然 沿流欲共牛郎語 只得靈槎送上天

秦娥一別鳳皇臺 東入青冥更不回 空有玉簫千載後 遺聲時到世間來

蜀相西驅十萬來 秋風原下久裴回 長星不爲英雄住 半夜流光落九垓

漢帝西征陷虜塵 一朝圍解議和親 當時已有吹毛劍 何事無人殺奉春

千里長河一旦開 亡隋波浪九天來 錦帆未落干戈起 惆悵龍舟更不回

遲遲春日滿長空 亡國離宮蔓草中 宋玉不憂人事變 從遊那賦大王風

山嶺千重擁蜀門 成都別是一乾坤 五丁不鑿金牛路 秦惠何由得併吞

太子銜冤去不回 臨臯從築望思臺 至今漢武銷魂處 猶有悲風木上來

曉入邯鄲十里春 東風吹下玉樓塵 青娥莫怪頻含笑 記得當年失步人

寂寂箕山春復秋 更無人到此溪頭 棄瓢巖畔中宵月 千古空聞屬許由

越王兵敗已山棲 豈望全生出會稽 何事夫差無遠慮 更開羅網放鯨鯢

共工爭帝力窮秋 因此捐生觸不周 遂使世間多感客 至今哀怨水東流

悠悠虞坂路欹斜 遲日和風簇野花 未省孫陽身沒後 幾多騏驥困鹽車

楚國君臣草莽間 吳王戈甲未東還 包胥不動咸陽哭 爭得秦兵出武關

延平津路水溶溶 峭壁巍岑一萬重 昨夜七星潭底見 分明神劍化爲龍

阿母瑤池宴穆王 九天仙樂送瓊漿 漫矜八駿行如電 歸到人間國已亡

一柱高標險塞垣 南蠻不敢犯中原 功成自合分茅土 何事翻銜薏苡冤

楊震幽魂下北邙 關西蹤跡遂荒涼 四知美譽留人世 應與乾坤共久長

古人未遇即銜桮 所貴愁腸得酒開 何事山公持玉節 等閑深入醉鄉來

五月驅兵入不毛 月明瀘水瘴煙高 誓將雄略酬三顧 豈憚征蠻七縱勞

文帝鑾輿勞北征 條侯此地整嚴兵 轅門不峻將軍令 今日爭知細柳營

葉公丘墓已塵埃 雲矗崇墉亦半摧 借問往年龍見日 幾多風雨送將來

自古功成禍亦侵 武安冤向杜郵深 五湖煙月無窮水 何事遷延到陸沈

一宿柯亭月滿天 笛亡人沒事空傳 中郎在世無甄別 爭得名垂爾許年

長房回到葛陂中 人已登真竹化龍 莫道神仙難頓學 嵇生自是不遭逢

嬴政鯨吞六合秋 削平天下虜諸侯 山東不是無公子 何事張良獨報讐

乘春來到隴山西 隗氏城荒碧草齊 好笑王元不量力 函關那受一丸泥

蜀江一帶向東傾 江上巍峩白帝城 自古山河歸聖主 子陽虛共漢家爭

溫嶠南歸輟棹晨 燃犀牛渚照通津 誰知萬丈洪流下 更有朱衣躍馬人

長嗟墨翟少風流 急管繁弦似寇讐 若解聞韶知肉味 朝歌欲到肯回頭

一旦天真逐水流 虎爭龍戰爲諸侯 子真獨有煙霞趣 谷口耕鋤到白頭

一溪春水徹雲根 流出桃花片片新 若到長生是虛語 洞中爭得有秦人

白蛇初斷路人通 漢祖龍泉血刃紅 不是咸陽將瓦解 素靈那哭月明中

日照荒城芳草新 相如曾此挫強秦 能令百二山河主 便作樽前擊缶人

曉日登臨感晉臣 古碑零落峴山春 松間殘露頻頻滴 酷似當時墮淚人

漢祖東征屈未伸 滎陽失律紀生焚 當時天下方龍戰 誰爲將軍作誄文

祖舜宗堯自太平 秦皇何事苦蒼生 不知禍起蕭牆內 虛築防胡萬里城

烈火西焚魏帝旗 周郎開國虎爭時 交兵不假揮長劍 已挫英雄百萬師

古墓崔巍約路岐 歌傳薤露到今時 也知不去朝黃屋 祗爲曾烹酈食其

漢皇提劍滅咸秦 亡國諸侯盡是臣 唯有東陵守高節 青門甘作種瓜人

吳王恃霸棄雄才 貪向姑蘇醉醁醅 不覺錢塘江上月 一宵西送越兵來

息亡身入楚王家 回首春風一面花 感舊不言長掩淚 秪應翻恨有容華

上蔡東門狡兔肥 李斯何事忘南歸 功成不解謀身退 直待雲陽血染衣

王濬戈鋋發上流 武昌鴻業土崩秋 思量鐵鎖真兒戲 誰爲吳王畫此籌

虎倦龍疲白刃秋 兩分天下指鴻溝 項王不覺英雄挫 欲向彭門醉玉樓

恃寵嬌多得自由 驪山舉火戲諸侯 秪知一笑傾人國 不覺胡塵滿玉樓

侯景長驅十萬人 可憐梁武坐蒙塵 生前不得空王力 徒向金田自捨身

石勒童年有戰機 洛陽長嘯倚門時 晉朝不是王夷甫 大智何由得預知

重岡複嶺勢崔巍 一卒當關萬卒回 不是大夫多辨說 尉他爭肯築朝臺

襄王不用直臣籌 放逐南來澤國秋 自向波間葬魚腹 楚人徒倚濟川舟

英傑那堪屈下僚 便栽門柳事蕭條 鳳皇不共雞爭食 莫怪先生懶折腰

涿鹿茫茫白草秋 軒轅曾此破蚩尤 丹霞遙映祠前水 疑是成川血尚流

五月扁舟過洞庭 魚龍吹浪水雲腥 軒轅黃帝今何在 迴首巴山蘆葉青

夏禹崩來一萬秋 水從嶓冢至今流 當時若訴胼胝苦 更使何人別九州

大禹塗山御座開 諸侯玉帛走如雷 防風謾有專車骨 何事茲辰最後來

鶯囀商郊百草新 殷湯遺蹟在荒榛 誰知繼桀爲天子 便是當初祝網人

巖前版築不求伸 方寸那希據要津 自是武丁安寢夜 一宵宮裏夢賢人

積粟成塵竟不開 誰知拒諫剖賢才 武王兵起無人敵 遂作商郊一聚灰

孤竹夷齊恥戰爭 望塵遮道請休兵 首陽山倒爲平地 應始無人說姓名

秋風颯颯孟津頭 立馬沙邊看水流 見說武王東渡日 戎衣曾此叱陽侯

七雄戈戟亂如麻 四海無人得坐家 老氏却思天竺住 便將徐甲去流沙

鄧侯城壘漢江干 自謂深根百世安 不用三甥謀楚計 臨危方覺噬臍難

小白匡周入楚郊 楚王雄霸亦咆哮 不思管仲爲謀主 爭取言徵縮酒茅

親在要君召不來 亂山重疊使空迴 如何堅執尤人意 甘向巖前作死灰

魯公城闕已丘墟 荒草無由認玉除 因笑臧孫才智少 東門鐘鼓祀鶢鶋

行行西至一荒陂 因笑唐公不見機 莫惜驌驦輸令尹 漢東宮闕早時歸

夾谷鶯啼三月天 野花芳草整相鮮 來時不見侏儒死 空笑齊人失措年

草長黃池千里餘 歸來宗廟已丘墟 出師不聽忠臣諫 徒恥窮泉見子胥

春草綿綿岱日低 山邊立馬看摩笄 黃鶯也解追前事 來向夫人死處啼

趙王一旦到房陵 國破家亡百恨增 魂斷叢臺歸不得 夜來明月爲誰升

青春行役思悠悠 一曲汀蒲濮水流 正見塗中龜曳尾 令人特地感莊周

野田極目草茫茫 吳楚交兵此路傍 誰料伍員入郢後 大開陵寢撻平王

一上青山便化身 不知何代怨離人 古來節婦皆銷朽 獨爾不爲泉下塵

鑿開山嶺引湘波 上去昭回不較多 無限鵲臨橋畔立 適來天道過天河

一上高亭日正晡 青山重疊片雲無 萬年松樹不知數 若箇蚪枝是大夫

新建阿房壁未乾 沛公兵已入長安 帝王苦竭生靈力 大業沙崩固不難

年年遊覽不曾停 天下山川欲遍經 堪笑沙丘纔過處 鑾輿風過鮑魚腥

一朝閻樂統羣兇 二世朝廷掃地空 唯有渭川流不盡 至今猶繞望夷宮

此水雖非禹鑿開 廢丘山下重縈迴 莫言只解東流去 曾使章邯自殺來

數罪楚師應奪氣 底須多論破深艱 倉皇鬬智成何語 遺笑當時廣武山

關東新破項王歸 赤幟悠揚日月旗 從此漢家無敵國 爭教彭越受誅夷

項籍鷹揚六合晨 鴻門開宴賀亡秦 樽前若取謀臣計 豈作陰陵失路人

荆棘蒼蒼漢水湄 將壇煙草覆餘基 適來投石空江上 猶似龍顏納諫時

韓信經營按鏌铘 臨戎叱咤有誰加 猶疑轉戰逢勍敵 更向軍中問左車

漢祖聽讒不可防 僞遊韓信果罹殃 十年辛苦平天下 何事生擒入帝鄉

路入高陽感酈生 逢時長揖便論兵 最憐伏軾東遊日 下盡齊王七十城

四皓忘機飲碧松 石巖雲殿隱高蹤 不知俱出龍樓後 多在商山第幾重

原頭日落雪邊雲 猶放韓盧逐兔羣 況是四方無事日 霸陵誰識舊將軍

欲出昆明萬里師 漢皇習戰此穿池 如何一面圖攻取 不念生靈氣力疲

武皇無路及昆丘 青鳥西沈隴樹秋 欲問生前躬祀日 幾煩龍駕到涇州

何人知足反田廬 玉管東門餞二疏 豈是不榮天子祿 後賢那使久閑居

漢帝荒唐不解憂 大誇田獵廢農收 子雲徒獻長楊賦 肯念高皇沐雨秋

師克由來在協和 蕭王兵馬固無多 誰知大敵昆陽敗 却笑前朝困楚歌

七里青灘映碧層 九天星象感嚴陵 釣魚臺上無絲竹 不是高人誰解登

古賢高尚不爭名 行止由來動杳冥 今日浪爲千里客 看花慙上德星亭

黃祖才非長者儔 禰衡珠碎此江頭 今來鸚鵡洲邊過 惟有無情碧水流

本初屈指定中華 官渡相持勒虎牙 若使許攸財用足 山河爭得屬曹家

長安城外白雲秋 蕭索悲風灞水流 因想漢朝離亂日 仲宣從此向荆州

徒向濡須欲受降 英雄才略獨無雙 天心不與金陵便 高步何由得渡江

策馬行行到豫州 祖生寂寞水空流 當時更有三年壽 石勒尋爲關下囚

苻堅舉國出西秦 東晉危如累卵晨 誰料此山諸草木 盡能排難化爲人

翰苑何時休嫁女 文昌早晚罷生兒 上林新桂年年發 不許平人折一枝

萬里橋邊女校書 枇杷花下閉門居 掃眉才子知多少 管領春風總不如

夜入明河星似少 曙搖澄碧扇風翻 細泉細脈難來到 應覺添瓶耗舊痕

去去何時却見君 悠悠煙水似天津 明年今夜有明月 不是今年看月人

馬首寒山黛色濃 一重重盡一重重 醉醒已在他人界 猶憶東陽昨夜鐘

錦價轉高花更巧 能將舊手弄新梭 從來一字爲褒貶 二十八言猶太多

少小與君情不疎 聽君細話勝家書 如今若到鄉中去 道我垂鉤不釣魚

昨日草枯今日青 羇人又動望鄉情 夜來有夢登歸路 不到桐廬已及明

邃巖喬木夏藏寒 牀下雲溪枕上看 臺殿漸多山更重 却令飛去即應難

訐直上書難遇主 銜冤下世未成翁 琴尊劍鶴誰將去 惟鎖山齋一樹風

酒裏藏身嵒裏居 刪繁自是一家書 世人呼爾爲漁叟 爾學釣璜非釣魚

遠路東西欲問誰 寒來無處寄寒衣 去時初種庭前樹 樹已勝巢人未歸

谷鳥散啼如有恨 庭花含笑似無情 更名變皃難休息 去去來來第幾生

席上新聲花下杯 一聲聲被拍聲摧 樂工不識長安道 盡是書中寄曲來

一朝寂寂與冥冥 壟樹未長墳草青 高節雄才向何處 夜闌空鎖滿池星

上才乘酒到山陰 日日成篇字字金 鏡水周迴千萬頃 波瀾倒瀉入君心

越國雲溪秀發時 蔣京詞賦謝麟詩 後來若要知優劣 學圃無過老圃知

枕上愁多百緒牽 常時睡覺在溪前 人前盡是交親力 莫道升沈總信天

葛溪鐵片梨園調 耳底丁東十六聲 彭澤主人憐妙樂 玉杯春暖許同傾

許教門館久踟躇 仲叔懷恩對玉壺 唯有離心欲銷客 空垂雙淚不成珠

仙嶠倍分元化功 揉藍翠色一重重 還家莫更尋山水 自有雲山在筆峰

直鉤終日竟無魚 鐘鼓聲中與世疎 若向湖邊訪幽拙 蕭條四壁是閑居

言下隨機見物情 看看獄路草還生 旅人莫怪無魚食 直爲寒江水至清

歸去春山逗晚晴 縈迴樹石罅中行 明時不是無知己 自憶湖邊釣與耕

秋水一泓常見底 澗松千尺不生枝 人間學佛知多少 淨盡心花只有師

四十年來多少人 一分零落九成塵 與師猶得重相見 亦是枯株勉強春

水闊坐看千萬里 青蕪蓋地接天津 禰衡莫愛山中靜 遶舍山多却礙人

吳越思君意易傷 別君添我鬢邊霜 由來淛水偏堪恨 截斷千山作兩鄉

潭底錦鱗多識釣 未投香餌即先知 欲教魚目無分別 須學揉藍染釣絲

非唯劍鶴獨難留 觸事皆聞被債收 賴是豪家念寒餒 却還漁島與漁舟

狂心醉眼共裴回 一半先開笑未開 此日不能偷折去 胡蜂直恐趂人來

棹尋椒岸縈迴去 數里時逢一兩家 知是從來貢金處 江邊牧豎亦披沙

卷簾圓月照方塘 坐久尊空竹有霜 白犬吠風驚雁起 猶能一一旋成行

映窗孤桂非手植 子落月中聞落時 仙客此時頭不白 看來看去有枯枝

三秋萬里五溪行 風裏孤雲不計程 若念猩猩解言語 放生先合放猩猩

可憐妍豔正當時 剛被狂風一夜吹 今日流鶯來舊處 百般言語殢空枝

早識吾師頻到此 芝童藥犬亦相迎 今師一去無來日 花洞石壇空月明

百花香氣傍行人 花底垂鞭日易醺 野父不知寒食節 穿林轉壑自燒雲

六幅輕綃畫建溪 刺桐花下路高低 分明記得曾行處 祗欠猿聲與鳥啼

遊子去遊多不歸 春風酒味勝餘時 閑來却伴巴兒醉 荳蔲花邊唱竹枝

千山紅樹萬山雲 把酒相看日又曛 一曲離歌兩行淚 更知何地再逢君

曾于方外見麻姑 聞說君山自古無 元是崑崙山頂石 海風吹落洞庭湖

物色旁求至漢庭 一宵同寢見交情 先生不入雲臺像 贏得桐江萬古名

蒼翠雲峰開俗眼 泓澄煙水浸塵心 惟將道業爲芳餌 釣得高名直到今

十六聲中運手輕 一聲聲似自然聲 不緣精妙過流輩 爭得江南別有名

一帶長溪淥浸門 數聲幽鳥啄雲根 松亭盡日唯空坐 難得儒翁共討論

暮天新鴈起汀洲 紅蓼花開水國愁 想得故園今夜月 幾人相憶在江樓

早背胡霜過戍樓 又隨寒日下汀洲 江南江北多離別 忍報年年兩地愁

水殿清風玉戶開 飛光千點去還來 無風無月長門夜 偏到階前點綠苔

裴回無燭冷無煙 秋逕莎庭入夜天 休向書窗來照字 近來紅蠟滿歌筵

花開只恐看來遲 及到愁如未看時 家在楚鄉身在蜀 一年春色負歸期

處處東風撲晚陽 輕輕醉粉落無香 就中堪恨隋堤上 曾惹龍舟舞鳳凰

紛紛靄靄遍江湖 得路爲霖豈合無 莫使悠颺只如此 帝鄉還更暖蒼梧

曲江岸上天街裏 兩地縱生車馬多 不似萋萋南浦見 晚來煙雨半相和

青門春色一花開 長到花時把酒杯 自覺無家似潮水 不知歸處去還來

芳草長含玉輦塵 君王遊幸此中頻 今朝別有承恩處 鸚鵡飛來說似人

河湟何計絕烽煙 免使征人更戍邊 盡放農桑無一事 遣教知有太平年

蜀魄千年尚怨誰 聲聲啼血向花枝 滿山明月東風夜 正是愁人不寐時

千山壘土望三山 雲鶴無蹤羽衛還 若說神仙求便得 茂陵何事在人間

好傍青山與碧溪 刺桐毛竹待雙栖 花時遷客傷離別 莫向相思樹上啼

風搖巖桂露聞香 白鹿驚時出繞牆 不向驪山鎖宮殿 可知仙去是明皇

繁如瑞雪壓枝開 越嶺吳溪免用栽 却是五侯家未識 春風不放過江來

一枝穠豔對秋光 露滴風搖倚砌傍 曉景乍看何處似 謝家新染紫羅裳

煬帝開河鬼亦悲 生民不獨力空疲 至今嗚咽東流水 似向清平怨昔時

岸落殘紅錦雉飛 渡江船上夕陽微 一枝猶負平生意 歸去何曾勝不歸

九衢終日見南山 名利何人肯掩關 唯有吾師達真理 坐看霜樹老雲間

過往長逢日色稀 雪花如掌撲行衣 嶺頭却望人來處 特地身疑是鳥飛

嘉陵南岸雨初收 江似秋嵐不煞流 此地終朝有行客 無人一爲櫂扁舟

雨灑江聲風又吹 扁舟正與睡相宜 無端戍鼓催前去 別却青山向曉時

大河平野正窮秋 羸馬羸僮古渡頭 昨夜蓮花峰下月 隔簾相伴到明愁

一條春水漱莓苔 幾繞玄宗浴殿回 此水貴妃曾照影 不堪流入舊宮來

夢斷南窗啼曉烏 新霜昨夜下庭梧 不知簾外如珪月 還照邊城到曉無

北來南去幾時休 人在光陰似箭流 直待江山盡無路 始因拋得別離愁

欲別東風剩黯然 亦知春去有明年 世間爭那人先老 更對殘花一醉眠

煖香紅焰一時燃 緹幕初垂月落天 堪恨蘭堂別離夜 如珠似淚滴樽前

白玉尊前紫桂香 迎春閣上燕雙雙 陳王半醉貴妃舞 不覺隋兵夜渡江

萬點飛泉下白雲 似簾懸處望疑真 若將此水爲霖雨 更勝長垂隔路塵

芳草和煙暖更青 閑門要路一時生 年年點檢人間事 唯有春風不世情

生前幾到此亭臺 尋歎投荒去不回 若遣春風會人意 花枝盡合向南開

兼風颯颯灑皇洲 能滯輕寒阻勝遊 半夜五侯池館裏 美人驚起爲花愁

上皇西幸却歸秦 花木依然滿禁春 唯有貴妃歌舞地 月明空殿鎖香塵

古宮荒井曾平後 見說耕人又鑿開 拾得玉衩鐫勅字 當時恩澤賜誰來

含青薜荔隨金甃 碧砌磷磷生綠苔 莫言數尺無波水 曾與如花竝照來

別離不獨恨蹄輪 渡口風帆發更頻 何處青樓方凭檻 半江斜日認歸人

歌舞從來最得名 如今老寄洛陽城 當時醉送龍驤曲 留與誰家唱月明

望斷長川一葉舟 可堪歸路更沿流 垂來別處無人見 芳草斜陽滿渡頭

人間莫謾惜花落 花落明年依舊開 却最堪悲是流水 便同人事去無迴

龍躍虬蟠旋作潭 繞紅濺綠下東南 春風散入侯家去 漱齒花前酒半酣

年年春色獨懷羞 彊向東歸懶舉頭 莫道還家便容易 人間多少事堪愁

昔歲相知別有情 幾迴磨拭始將行 如今老去愁無限 抱向閑窗却怕明

臘晴江煖鸊鵜飛 梅雪香黏越女衣 魚市酒村相識徧 短船歌月醉方歸

金鞍玉勒照花明 過後春風特地生 半醉五侯門裏出 月高猶在禁街行

韋曲城南錦繡堆 千金不惜買花栽 誰知豪貴多羈束 落盡春紅不見來

輕財重義真公子 長策沈機繼武侯 龍節坐持兵十萬 可憐三蜀盡無憂

埋骨千年近路塵 路傍碑號晉將軍 當時若使無功業 早箇耕桑到此墳

灞水何人不別離 無家南北倚空悲 十年此路花時節 立馬霑襟酒一巵

終日長程復短程 一山行盡一山青 路傍君子莫相笑 天上由來有客星

城上層樓北望時 閑雲遠水自相宜 人人盡道堪圖畫 枉遣山翁醉習池

繁華舉世皆如夢 今古何人肯暫閑 唯有東林學禪客 白頭閑坐對青山

千載遺蹤一窖塵 路傍耕者亦傷神 祖龍算事渾乖角 將謂詩書活得人

荒堆無草樹無枝 嬾向行人問昔時 六國英雄漫多事 到頭徐福是男兒

漢惠秦皇事已聞 廟前高木眼前雲 楚王謾費閑心力 六里青山盡屬君

溶溶曳曳自舒張 不向蒼梧即帝鄉 莫道無心便無事 也曾愁殺楚襄王

北去南來無定居 此生生計竟何如 酷憐一覺平明睡 長被雞聲惡破除

沈水良材食柏珍 博山煙煖玉樓春 憐君亦是無端物 貪作馨香忘却身

臺上年年揜翠蛾 臺前高樹夾漳河 英雄亦到分香處 能共常人較幾多

家國興亡自有時 吳人何苦怨西施 西施若解傾吳國 越國亡來又是誰

得即高歌失即休 多愁多恨亦悠悠 今朝有酒今朝醉 明日愁來明日愁

白似瓊瑤滑似苔 隨梳伴鏡拂塵埃 莫言此箇尖頭物 幾度撩人惡髪來

強歌強舞竟難勝 花落花開淚滿膺 秪合當年伴君死 免交憔悴望西陵

莫恨雕籠翠羽殘 江南地暖隴西寒 勸君不用分明語 語得分明出轉難

占得佳名繞樹芳 依依相伴向秋光 若教此物堪收貯 應被豪門盡劚將

天賜胭脂一抹腮 盤中磊落笛中哀 雖然未得和羹便 曾與將軍止渴來

入郭登橋出郭船 紅樓日日柳年年 君王忍把平陳業 只博雷塘數畝田

佛屋前頭野草春 貴妃輕骨此爲塵 從來絕色知難得 不破中原未是人

灞岸晴來送別頻 相偎相倚不勝春 自家飛絮猶無定 爭解垂絲絆路人

夾路依依千里遙 路人回首認隋朝 春風未借宣華意 猶費工夫長綠條

數步荒榛接舊蹊 寒江漠漠草淒淒 鹿門黃土無多少 恰到書生塚便低

長策東鞭及海隅 黿鼉奔起鬼神趨 憐君未到沙丘日 肯信人間有死無

掌前流水駐無塵 掌下軒車日日新 謾向山頭高舉手 何曾招得路行人

逼臉橫頤咽復勻 也曾讒毀也傷神 自從魯國潸然後 不是姦人即婦人

銅梁路遠草青青 此恨那堪枕上聽 一種有冤猶可報 不如銜石疊滄溟

讓高泰伯開基日 賢見延陵復命時 未會子孫因底事 解崇臺榭爲西施

男兒未必盡英雄 但到時來即命通 若使吳都猶王氣 將軍何處立殊功

心如野鹿跡如萍 謾向人間性一靈 往事不知多少夢 夜來和酒一時醒

蘭亭醉客舊知聞 欲問平安隔海雲 不是金陵錢太尉 世事誰肯更容身

鼇背樓臺拂白榆 此中槎客亦踟躕 牢山道士無仙骨 却向人間作酒徒

逐隊隨行二十春 曲江池畔避車塵 如今贏得將衰老 閑看人間得意人

日夜潮聲送是非 一迴登眺一忘機 憐師好事無人見 不把蘭芽染褐衣

東望陳留日欲曛 每因刀筆想夫君 自從郭泰碑銘後 只見黃金不見文

兩府攀陪十五年 郡中甘雨幕中蓮 一瓶猶是烏程酒 須對霜風度泫然

結構叨馮柱石才 敢期幢蓋此裴回 陽春曲調高誰和 盡日焚香倚隗臺

瑇簪珠履愧非才 時凭闌干首重迴 只待淮妖翦除後 別傾巵酒賀行臺

闌檻初成愧楚才 不知星彩尚迂迴 風流孔令陶鈞外 猶記山妖逼小臺

陰雲薄霧上空虛 此夕清光已破除 只恐異時開霽後 玉輪依舊養蟾蜍

潏潏寒光濺路塵 相傳妖物此潛身 又應改換皮毛後 何處人間作好人

策蹇南游憶楚朝 陰風淅淅樹蕭蕭 不知無忌姦邪骨 又作何山野葛苗

人人盡道事空王 心裏忙於市井忙 惟有馬當山上客 死門生路兩相忘

溪畔維舟問戴星 此中三害有圖經 長橋可避南山遠 却恐難防是最靈

香筵酒散思朝散 偶向梧桐暗處聞 大底曲中皆有恨 滿樓人自不知君

鍾陵醉別十餘春 重見雲英掌上身 我未成名君未嫁 可能俱是不如人

江南江北兩風流 一作迷津一拜侯 至竟不如隋煬帝 破家猶得到揚州

災變儒生不合聞 謾將刀筆指乾坤 偶然留得陰陽術 閉却南門又北門

數年鐵甲定東甌 夜渡江山瞻斗牛 今日朱方平殄後 虎符龍節十三州

不論平地與山尖 無限風光盡被占 採得百花成蜜後 爲誰辛苦爲誰甜

疊影重紋暎畫堂 玉鉤銀燭共熒煌 會應得見神仙在 休下真珠十二行

翡翠佳名世共稀 玉堂高下巧相宜 殷勤爲囑纖纖手 捲上銀鉤莫放垂

釣船拋却異鄉來 擬向何門用不才 日晚獨登樓上望 馬蹄車轍滿塵埃

月帳星房次第開 兩情惟恐曙光催 時人不用穿鍼待 沒得心情送巧來

一簇青煙鎖玉樓 半垂闌畔半垂溝 明年更有新條在 繞亂春風卒未休

雉聲角角野田春 試駐征車問水濱 數樹枯桑雖不語 思量應合識秦人

一二三四五六七 萬木生芽是今日 遠天歸雁拂雲飛 近水遊魚迸冰出

館陶園外雨初晴 繡轂香車入鳳城 八尺家僮三尺箠 何知高祖要蒼生

中都九鼎勤英髦 漁釣牛蓑且遁逃 世祖升遐夫子死 原陵不及釣臺高

樓殿層層佳氣多 開元時節好笙歌 也知道德勝堯舜 爭奈楊妃解笑何

翦項移秦勢自雄 布衣還是負深功 寡妻稚女俱堪恨 却把餘杯奠蒯通

擊柱狂歌慘別顏 百年人事夢魂閒 李將軍自嘉聲在 不得封侯亦自閑

芳草臺邊魂不歸 野煙喬木弄殘暉 可憐高祖清平業 留與閑人作是非

馬嵬山色翠依依 又見鑾輿幸蜀歸 泉下阿蠻應有語 這迴休更怨楊妃

把得閑書坐水濱 讀來前事亦酸辛 莫言麈尾清譚柄 壞却淳風是此人

斜陽澹澹柳陰陰 風褭寒絲映水深 不要向人誇素白 也知常有羨魚心

寒燈挑盡見遺塵 試瀝椒漿合有神 莫恨高皇不終始 滅秦謀項是何人

市簫聲咽跡崎嶇 雪恥酬恩此丈夫 霸主兩亡時亦異 不知魂魄更無歸

已有清陰逼座隅 愛聲仙客肯過無 陵遷谷變須高節 莫向人間作大夫

籬外清陰接藥闌 曉風交戛碧琅玕 子猷死後知音少 粉節霜筠謾歲寒

西去休言蜀道難 此中危峻已多端 到頭未會蒼蒼色 爭得禁他兩度謾

欲芟荆棘種交棃 指畫城中日恐遲 安得紫青磨鏡石 與君閑處看榮衰

根盤蛟蜃路藤蘿 四面無塵輟棹過 得似吾師始惆悵 眼前終日有風波

一陣孤軍不復迴 更無分別只荒堆 莫言賦分須如此 曾作文皇赤子來

玉樹歌聲澤國春 纍纍輜重憶亡陳 垂衣端拱渾閑事 忍把江山乞與人

廢宮荒苑莫閑愁 成敗終須要徹頭 一種風流一種死 朝歌爭得似揚州

長途酒醒臘春寒 嫩蘂香英撲馬鞍 不上壽陽公主面 憐君開得却無端

高挂風瓢濯漢濱 土階三尺愧清塵 可憐比屋堪封日 若到人間是衆人

穆滿當年物外程 電腰風脚一何輕 如今縱有驊騮在 不得長鞭不肯行

遼水華亭舊所聞 病中毛羽最憐君 稻粱且足身兼健 何必青雲與白雲

天地工夫一不遺 與君聲調借君緌 風棲露飽今如此 應忘當年滓濁時

風簾淅淅漏燈痕 一半秋光此夕分 天爲素娥孀怨苦 併教西北起浮雲

雨灑江聲風又吹 扁舟正與睡相宜 無端戍鼓催前去 別却青山向曉時

巧畫蛾眉獨出羣 當時人道便承恩 經年不見君王面 落日黃昏空掩門

涇溪石險人競懼 終歲不聞傾覆人 却是平流無石處 時時聞說有沈淪

楚水悠悠浸楚亭 楚南天地兩無情 忍交孫武重泉下 不見時人說用兵

十二三年就試期 五湖煙月奈相違 何如買取胡孫弄 一笑君王便著緋

呂望當年展廟謨 直鉤釣國更誰如 若教生在西湖上 也是須供使宅魚

也知有意吹噓切 爭奈人間善惡分 但是粃糠細微物 等閑擡舉到青雲

牆下濃陰對此君 小山尖險玉爲羣 夜來解凍風雖急 不向寒城減一分

暖氣潛催次第春 梅花已謝杏花新 半開半落閑園裏 何異榮枯世上人

簷前飛雪扇前塵 千里移添上苑春 他日丁寧柿林院 莫宣恩澤與閑人

餘聲宛宛拂庭梅 通濟渠邊去又回 若使煬皇魂魄在 爲君應合過江來

黃土原邊狡兔肥 犬如流電馬如飛 灞陵老將無功業 猶憶當時夜獵歸

姓字看侵尺五天 芳菲占斷百花鮮 馬嵬好笑當時事 虛賺明皇幸蜀川

金谷園中花正繁 墜樓從道感深恩 齊奴却是來東市 不爲紅兒死更冤

陷却平陽爲小憐 周師百萬戰長川 更教乞與紅兒貌 舉國山川不值錢

一曲都緣張麗華 六宮齊唱後庭花 若教比竝紅兒貌 枉破當年國與家

樂營門外柳如陰 中有佳人畫閣深 若是五陵公子見 買時應不啻千金

青絲高綰石榴裙 腸斷當筵酒半醺 置向漢宮圖畫裏 入胡應不數昭君

斜凭欄杆醉態新 歛眸微盻不勝春 當時若遇東昏主 金葉蓮花是此人

匼匝千山與萬山 碧桃花下景長閑 神仙得似紅兒貌 應免劉郎憶世間

越山重疊越溪斜 西子休憐解浣紗 得似紅兒今日貌 肯教將去與夫差

詔下人間覓好花 月眉雲髻選人家 紅兒若向當時見 繫臂先封第一紗

鋒鏑縱橫不敢看 淚垂玉筯正汍瀾 應緣近似紅兒貌 始得深宮奉五官

金縷濃薰百和香 臉紅眉黛入時妝 當時便向喬家見 未敢將心在窈娘

通宵甲帳散香塵 漢帝精神禮百神 若見紅兒醉中態 也應休憶李夫人

拔得芙蓉出水新 魏家公子信才人 若教瞥見紅兒貌 不肯留情付洛神

芳姿不合竝常人 雲在遙天玉在塵 因事愛思荀奉倩 一生閑坐枉傷神

筆底如風思湧泉 賦中休謾說嬋娟 紅兒若在東家住 不得登牆爾許年

一抹濃紅傍臉斜 妝成不語獨攀花 當時若是逢韓壽 未必埋蹤在賈家

樹褭西風日半沈 地無人跡轉傷心 阿嬌得似紅兒貌 不費長門買賦金

五雲高捧紫金堂 花下投壺侍玉皇 從到世人都不識 也應知有杜蘭香

戲水源頭指舊蹤 當時一笑也難逢 紅兒若爲迴桃臉 豈比連催舉五烽

虢國夫人照夜璣 若爲求得與紅兒 醉和香態濃春睡 一樹繁花偃繡幃

知有持盈玉葉冠 剪雲裁月照人寒 若使紅兒風帽戴 直使瑤池會上看

明媚何曾讓玉環 破瓜年幾百花顏 若教貌向南朝見 定却梅妝似等閑

世事悠悠未足稱 肯將閑事更爭能 自從命向紅兒去 不欲留心在裂繒

自隱新從夢裏來 嶺雲微步下陽臺 含情一向春風笑 羞殺凡花盡不開

捨却青娥換玉鞍 古來公子苦無端 莫言一匹追風馬 天驥牽來也不看

檻外花低瑞露濃 夢魂驚覺暈春容 憑君細看紅兒貌 最稱嚴妝待曉鐘

薄羅輕剪越溪紋 鵶翅低垂兩鬢分 料得相如偷見面 不應琴裏挑文君

南國東隣各一時 後來惟有杜紅兒 若教楚國宮人見 羞把腰身竝柳枝

照耀金釵簇膩鬟 見時直向畫屏間 黃姑阿母能判剖 十斛明珠也是閑

輕小休誇似燕身 生來占斷紫宮春 漢皇若遇紅兒貌 掌上無因著別人

鸚鵡娥如裛露紅 鏡前眉樣自深宮 稍教得似紅兒貌 不嫁南朝沈侍中

擬將心地學安禪 爭奈紅兒笑靨圓 何物把來堪比竝 野塘初綻一枝蓮

浸草漂花遶檻香 最憐穿度樂營牆 殷勤留滯緣何事 曾照紅兒一面妝

雕陰舊俗騁嬋娟 有箇紅兒賽洛川 常笑世人語虛誕 今朝自見火中蓮

渡口諸儂樂未休 竟陵西望路悠悠 石城有箇紅兒貌 兩槳無因迎莫愁

誰向深山識大仙 勸人山上引春泉 定知不及紅兒貌 枉却工夫溉玉田

傾國傾城總絕倫 紅兒花下認真身 十年東北看燕趙 眼冷何曾見一人

今時自是不諳知 前代由來豈見遺 一笑陽城人便惑 何堪教見杜紅兒

京口喧喧百萬人 競傳河鼓謝星津 柰花似雪簪雲髻 今日夭容是後身

青史書時未是真 可能纖手却強秦 再三爲謝齊皇后 要解連環別與人

繡帳鴛鴦對刺紋 博山微暖麝微曛 詩成若有紅兒貌 悔道當時月墜雲

薄粉輕朱取次施 大都端正亦相宜 只如花下紅兒態 不籍城中半額眉

妝成渾欲認前朝 金鳳雙釵逐步搖 未必慕容宮裏伴 舞風歌月勝纖腰

琥珀釵成恩正深 玉兒妖惑蕩君心 莫教回首看妝面 始覺曾虛擲萬金

自有閑花一面春 臉檀眉黛一時新 殷勤爲報梁家婦 休把啼妝賺後人

輕梳小髻號慵來 巧中君心不用媒 可得紅兒拋醉眼 漢皇恩澤一時迴

千里長江旦暮潮 吳都風俗尚纖腰 周郎若見紅兒貌 料得無心念小喬

月落潛奔暗解攜 本心誰道獨單棲 還緣交甫非良偶 不肯終身作羿妻

漢皇曾識許飛瓊 寫向人間作畫屏 昨日紅兒花下見 大都相似更娉婷

魏帝休誇薛夜來 霧綃雲縠稱身裁 紅兒秀發君知否 倚檻繁花帶露開

曉月雕梁燕語頻 見花難可比他人 年年媚景歸何處 長作紅兒面上春

逗玉濺盆冬殿開 邀恩先賜夜明苔 紅兒若是三千數 多少芳心似死灰

畫簾垂地紫金牀 暗引羊車駐七香 若見紅兒此中住 不勞鹽篠灑宮廊

蘇小空勻一面妝 便留名字在錢塘 藏鴉門外諸年少 不識紅兒未是狂

一首長歌萬恨來 惹愁漂泊水難迴 崔徽有底多頭面 費得微之爾許才

昔年黃閣識奇章 愛說真珠似窈娘 若見紅兒深夜態 便應休說繡衣裳

鳳折鶯離恨轉深 此身難負百年心 紅兒若向隋朝見 破鏡無因更重尋

行綰穠雲立暗軒 我來猶愛不成冤 當時若見紅兒貌 未必邢相有此言

總似紅兒媚態新 莫論千度笑爭春 任伊孫武心如鐵 不辦軍前殺此人

暖塘爭赴盪舟期 行唱菱歌著豔詞 爲問東山謝丞相 可能諸妓勝紅兒

吳興皇后欲辭家 澤國重臺展曙華 今日紅兒貌傾國 恐須真宰別開花

陌上行人歌黍離 三千門客欲何之 若教麤及紅兒貌 爭取樓前斬愛姬

長恨西風送早秋 低眉深恨嫁牽牛 若同人世長相對 爭作夫妻得到頭

謝娘休漫逞風姿 未必娉婷勝柳枝 聞道只因嘲落絮 何曾得似杜紅兒

總傳桃葉渡江時 只爲王家一首詩 今日紅兒自堪賦 不須重唱舊來詞

巫山洛浦本無情 總爲佳人便得名 今日雕陰有神豔 後來公子莫相輕

幾拋雲髻恨金墉 淚洗花顏百戰中 應有紅兒些子貌 却言皇后長深宮

倚檻還應有所思 半開東閣見嬌姿 可中得似紅兒貌 若遇韓朋好殺伊

曉向妝臺與畫眉 鏡中長欲助嬌姿 若教得似紅兒貌 走馬章臺任道遲

練得霜華助翠鈿 相期朝謁玉皇前 依稀有似紅兒貌 方得吹簫引上天

重門深掩幾枝花 未勝紅兒莫大誇 王相不能探物理 可能虛上短轅車

前代休憐事可奇 後來還出有光輝 爭知晝臥紗窗裏 不見神人覆玉衣

化羽嘗聞赴九天 只疑塵世是虛傳 自從一見紅兒貌 始信人間有謫仙

從道長陵小市東 巧將花貌占春風 紅兒若是同時見 未必伊先入紫宮

人間難免是深情 命斷紅兒向此生 不似前時李丞相 枉拋才力爲鶯鶯

鳳舞香飄繡幕風 暖穿馳道百花中 還緣有似紅兒貌 始道迎將入漢宮

休道將軍出世才 盡驅諸妓下歌臺 都緣沒箇紅兒貌 致使輕教後閣開

馮媛須知住漢宮 將身只是解當熊 不聞有貌傾人國 爭得今朝更似紅

能將一笑使人迷 花豔何須上大堤 疎屬便同巫峽路 洛川真是武陵溪

辭輦當時意可知 寵深還恐寵先衰 若教得似紅兒貌 占却君恩自不疑

三吳時俗重風光 未見紅兒一面妝 好寫妖嬈與教看 便應休更話真娘

波平楚澤浸星辰 臺上君王宴早春 畢竟章華會中客 冠纓虛絕爲何人

紅兒不向漢宮生 便使雙成謾得名 疑是麻姑惱塵世 暫教微步下層城

天碧輕紗只六銖 宛如含露透肌膚 便教漢曲爭明媚 應沒心情更弄珠

共嗟含恨向衡陽 方寸花牋寄沈郎 不似紅兒些子貌 當時爭得少年狂

淺色桃花亞短牆 不因風送也聞香 凝情盡日君知否 還似紅兒淡薄妝

火色櫻桃摘得初 仙宮只有世間無 凝情盡日君知否 真似紅兒口上朱

宿雨初晴春日長 入簾花氣靜難忘 凝情盡日君知否 真似紅兒舞袖香

初月纖纖映碧池 池波不動獨看時 凝情盡日君知否 真似紅兒罷舞眉

濃豔濃香雪壓枝 褭煙和露曉風吹 紅兒被掩妝成後 含笑無人獨立時

樓上嬌歌褭夜霜 近來休數踏歌娘 紅兒謾唱伊州遍 認取輕敲玉韻長

金粟妝成扼臂環 舞腰輕薄瑞雲間 紅兒生在開元末 羞殺新豐謝阿蠻

君看紅兒學醉妝 誇裁宮襭砑裙長 誰能更把閑心力 比竝當時武媚娘

梔子同心裛露垂 折來深恐沒人知 花前醉客頻相問 不贈紅兒贈阿誰

雲間翡翠一雙飛 水上鴛鴦不暫離 寫向人間百般態 與君題作比紅詩

舊恨長懷不語中 幾回偷泣向春風 還緣不及紅兒貌 却得生教入楚宮

一舸春深指鄂君 好風從度水成紋 越人若見紅兒貌 繡被應羞徹夜薰

花落塵中玉墮泥 香魂應上窈娘堤 欲知此恨無窮處 長倩城烏夜夜啼

東望青天周與秦 杏花榆葉故園春 野寺一傾寒食酒 晚來風景重愁人

駐旌元師遺風在 擊缶高人逸興酣 水轉巴文清溜急 山連蒙岫翠光涵

曉啼珠露渾無力 繡簇羅襦不著行 若綴壽陽公主額 六宮爭肯學梅妝

解凍風來末上青 解垂羅袖拜卿卿 無端褭娜臨官路 舞送行人過一生

吳王宮裏色偏深 一簇纖條萬縷金 不憤錢塘蘇小小 引郎松下結同心

橋北橋南千萬條 恨伊張緒不相饒 金羈白馬臨風望 認得羊家靜婉腰

狂雪隨風撲馬飛 惹煙無力被春欺 莫交移入靈和殿 宮女三千又妬伊

褭翠籠煙拂暖波 舞裙新染麴塵羅 章華臺畔隋堤上 傍得春風爾許多

春來無處不閑行 楚潤相看別有情 好是五更殘酒醒 時時聞喚狀頭聲

曾隨風水化凡鱗 安上門前一字新 聞道蜀江風景好 不知何似杏園春

曾游方外見麻姑 說道君山此本無 云是崑崙山頂石 海風吹落洞庭湖

短行軸了付三銓 休把新銜惱必先 今日便稱前進士 好留春色與明年

十口溝隍待一身 半年千里絕音塵 鬢毛如雪心如死 猶作長安下第人

曾和秋雨驅愁入 却向春風領恨回 深謝灞陵隄畔柳 與人頭上拂塵埃

何事金輿不再遊 翠鬟丹臉豈勝愁 重門深鎖禁鐘後 月滿驪山宮樹秋

風含遠思翛翛晚 日照高情的的秋 何事滿江惆悵水 年年無語向東流

澤國路岐當面苦 江城砧杵入心寒 不知白髮誰醫得 爲問無情歲月看

因將歲月離三島 閑貯風煙在一壺 爲問金烏頭白後 人間流水却回無

吳甸落花春漫漫 吳宮芳樹晚沈沈 王孫不耐如絲雨 罥斷春風一寸心

風散古陂驚宿鴈 月臨荒戍起啼鴉 不堪吟斷無人見 時復寒燈落一花

偶爲芳草無情客 況是青山有事身 一夕瓜洲渡頭宿 天風吹盡廣陵塵

曾伴浮雲歸晚翠 猶陪落日汎秋聲 世間無限丹青手 一片傷心畫不成

虞泉冬恨由來短 楊葉春期分外長 惆悵浮生不知處 明朝依舊出滄浪

天上夢魂何杳杳 日宮消息太沈沈 君恩不似黃金井 一處團圓萬丈深

天上鳳皇休寄夢 人間鸚鵡舊堪悲 平生心緒無人識 一隻金梭萬丈絲

馬嘶九陌年年苦 人語千門日日新 唯有終南寂無事 寒光不入帝鄉塵

天柱幾條搘白日 天門幾扇鎖明時 陽春發處無根蔕 憑仗東風分外吹

明月斷魂清靄靄 平蕪歸思綠迢迢 人生莫遣頭如雪 縱得春風亦不消

陽羨溪聲冷駭人 洞庭山翠晚凝神 天將金玉爲風露 曾爲高秋幾度貧

一條歸夢朱弦直 一片離心白羽輕 明日灞陵新霽後 馬頭煙樹綠相迎

丁當玉佩三更雨 平帖金閨一覺雲 明日薄情何處去 風流春水不知君

霞衣重疊紅蟬暖 雲髻葱籠紫鳳寒 天上少年分散後 一條煙水若爲看

雲鴻宿處江村冷 獨狖啼時海國陰 不會殘燈無一事 覺來猶有向隅心

一葉落時空下淚 三春歸盡復何情 無人共得東風語 半日尊前計不成

天上碧桃和露種 日邊紅杏倚雲栽 芙蓉生在秋江上 不向東風怨未開

竹帛煙消帝業虛 關河空鎖祖龍居 坑灰未冷山東亂 劉項元來不讀書

懶脩珠翠上高臺 眉月連娟恨不開 縱使東巡也無益 君王自領美人來

不知大廈許栖無 頻已銜泥到座隅 曾與佳人竝頭語 幾回拋却繡工夫

北闕同雲掩曉霞 東風春雪滿山家 瓊章定少千人和 銀樹先開六出花

客愁不盡本如水 草色含情更無已 又覺春愁似草生 何人種在情田裏

月瓣團欒翦赭羅 長條排蘂綴鳴珂 傾陽一點丹心在 承得中天雨露多

天北天南遶路邊 托根無處不延綿 萋萋總是無情物 吹綠東風又一年

溪上芙蓉映醉顏 悲秋宋玉鬢毛斑 無情最恨東流水 暗逐芳年去不還

會合無由歎久違 一年一度是緣非 而予願乞天孫巧 五色紉針補袞衣

金井涼生梧葉秋 閑看新月上簾鉤 冰壺總憶人如玉 目斷重雲十二樓

莎草江汀漫晚潮 翠華香撲水光遙 玉樓春暖笙歌夜 妝點花鈿上舞翹

紫雲團影電飛瞳 駿骨龍媒自不同 騎過玉樓金轡響 一聲嘶斷落花風

崚嶒高聳骨如山 遠放春郊苜蓿間 百戰沙場汗流血 夢魂猶在玉門關

丹湖湖上送行舟 白鴈啼殘蘆葉秋 采石江頭舊時路 題詩還憶水邊樓

醉臥涼陰沁骨清 石牀冰簟夢難成 月明午夜生虛籟 悞聽風聲是雨聲

郊外淩兢西復東 雪晴驢背興無窮 句搜明月梨花內 趣入春風柳絮中

新酒秦淮縮項鯿 凌霄花下共流連 別來客邸空翹首 細雨春風憶往年

寒燈孤對擁青氈 牢落何如似客邊 却憶花前酣後飲 醉呼明月上遙天

客裏逢春一惘然 梅花落盡柳如煙 無情最恨東來鴈 底事音書不肯傳

細草鋪茵綠滿堤 燕飛晴日正遲遲 尋芳陌上花如錦 折得東風第一枝

錦箏銀甲響鵾弦 勾引春聲上綺筵 醉倚闌干花下月 犀梳斜嚲鬢雲邊

楚雲湘雨會陽臺 錦帳芙蓉向夜開 吹罷玉簫春似海 一雙綵鳳忽飛來

春江新水促歸航 惜別花前酒漫觴 倒盡銀瓶渾不醉 却憐和淚入愁腸

誰知別易會應難 目斷青鸞信渺漫 情似藍橋橋下水 年來流恨幾時乾

漏滴銅龍夜已深 柳梢斜月弄疎陰 滿園芳草年年恨 剔盡燈花夜夜心

夜合庭前花正開 輕羅小扇爲誰裁 多情驚起雙蝴蝶 飛入巫山夢裏來

憶別悠悠歲月長 酒兵無計敵愁腸 柔絲漫折長亭柳 綰得同心欲寄將

楊柳青青映畫樓 翠眉終日鎖離愁 杜鵑啼落枝頭月 多爲傷春恨不休

王母清歌玉琯悲 瑤臺應有再來期 穆王不得重相見 恐爲無端哭盛姬

楚天遙望每長嚬 宋玉襄王盡作塵 不會瑤姬朝與暮 更爲雲雨待何人

一室清羸鶴體孤 氣和神瑩爽冰壺 吳中高士雖求死 不那稽山有謝敷

所忠無處訪相如 風笈塵編跡尚餘 惟有孝標情最厚 一編遺在茂陵書

絆惹春風別有情 世間誰敢鬬輕盈 楚王江畔無端種 餓損纖腰學不成

昭烈遺黎死尚羞 揮刀斫石恨譙周 如何千載留遺廟 血食巴山伴武侯

杏豔桃光奪晚霞 樂遊無廟有年華 漢朝冠蓋皆陵墓 十里宜春漢苑花

鳥去雲飛意不通 夜壇斜月轉松風 君主寂慮無消息 却就閑人覓巨公

振鷺翔鸞集禁闈 玉堂珠樹瑩風儀 不知新到靈和殿 張緒何如柳一枝

顏色無因饒錦繡 馨香惟解掩蘭蓀 那堪更被煙蒙蔽 南國西施泣斷魂

數枝高柳帶鳴鴉 一樹山榴自落花 已是向來多淚眼 短亭回首在天涯

野客乘軺非所宜 況將儒懦報戎機 錦江不識臨邛酒 且免相如渴病歸

紛紛從此見花殘 轉覺長繩繫日難 樓上有愁春不淺 小桃風雪凭闌干

千載遺蹤寄薜蘿 沛中鄉里舊山河 長陵亦是閑丘隴 異日誰知與仲多

漢嗣安危繫數君 高皇決意勢難分 張良口辨周昌吃 同建儲宮第一勛

四漢儲宮定不傾 可能園綺勝良平 舉朝公將無全策 借請閑人羽翼成

數載從軍似武夫 今隨戎捷氣偏粗 漢皇若問何爲者 免道高陽舊酒徒

人世仙家本自殊 何須相見向中途 驚鴻瞥過遊龍去 漫惱陳王一事無

秋杪方攀玉樹枝 隔年無計待春暉 自嫌暫作仙城守 不逐鶯來共燕飛

馮家舊宅閉柴關 修竹猶存潏水灣 應繫星辰天上去 不留英骨葬人間

千門萬戶鞠蒿藜 斷燼遺垣一望迷 惆悵建章鴛瓦盡 夜來空見玉繩低

何緣春恨貯離憂 欲入空門萬事休 水月定中何所謂 也嚬眉黛托腮愁

漢文窮相作前王 慳惜明珠不斗量 翡翠鮫鮹何所直 千裨萬接上書囊

塵土無因狎隱淪 青山一望每傷神 可能前嶺空喬木 應有懷才抱器人

朱雀街東半夜驚 楚魂湘夢兩徒清 五更撩亂趨朝火 滿口塵埃亦數聲

異鄉丹旐已飄揚 一顧深知實未亡 任被褚裒泉下笑 重將北面哭真長

麻衣穿穴兩京塵 十見東堂綠桂春 今日競飛楊葉箭 魏舒休作畫籌人

竹映風窗數陣斜 旅人愁坐思無涯 夜來留得江湖夢 全爲乾聲似荻花

柳短莎長溪水流 雨微煙暝立溪頭 寒鴉閃閃前山去 杜曲黃昏獨自愁

嚴陵情性是真狂 抵觸三公傲帝王 不怕舊交嗔僭越 喚他侯霸作君房

草草招提強據鞍 周師乘勝莫回看 背城肯戰知虛實 爭奈人前忍笑難

偏信由來惑是非 一言邪佞脫危機 張儀重入懷王手 駟馬安車却放歸

月殿真妃下綵煙 漁陽追虜及湯泉 君王指點新豐樹 幾不親留七寶鞭

欲寫愁腸愧不才 多情練漉已低摧 窮郊二月初離別 獨傍寒村嗅野梅

十頃狂風撼麴塵 緣堤照水露紅新 世間花氣皆愁絕 恰是蓮香更惱人

蝶戀晚花終不去 鷗逢春水固難飛 野人心地都無著 伴蝶隨鷗亦不歸

才子南遊多遠情 閑舟蕩漾任春行 新安江上長如此 何似新安太守清

青帝於君事分偏 穠堆浮豔倚朱門 雖然占得笙歌地 將甚酬他雨露恩

一陣風來一陣砂 有人行處沒人家 黃河九曲冰先合 紫塞三春不見花

石國胡兒向磧東 愛吹橫笛引秋風 夜來雲雨皆飛盡 月照平沙萬里空

生在巫山更向西 不知何事到巴溪 中宵爲憶秋雲伴 遙隔朱門向月啼

桃花春色暖先開 明媚誰人不看來 可惜狂風吹落後 殷紅片片點莓苔

薛老峰頭三箇字 須知此與石齊生 直叫截斷蒼苔色 浮世人儕眼始明

羣玉詩名冠李唐 投詩換得校書郎 吟魂醉魄知何處 空有幽蘭隔岸香

建造上方藤影裏 高僧往往似天台 不知名樹簷前長 曾問道人巖下來

塵壓鴛鴦廢錦機 滿頭空插麗春枝 東鄰舞妓多金翠 笑翦燈花學畫眉

花月樓臺近九衢 清歌一曲倒金壺 座中亦有江南客 莫向春風唱鷓鴣

王孫莫把比荆蒿 九日枝枝近鬢毛 露溼秋香滿池岸 由來不羨瓦松高

憶子啼猨繞樹哀 雨隨孤櫂過陽臺 波頭未白人頭白 瞥見春風灩澦堆

何遜空堦夜雨平 朝來交直雨新晴 落花亂上花塼上 不忍和苔蹋紫英

御溝春水繞閑坊 信馬歸來傍短牆 幽榭名園臨紫陌 晚風時帶牡丹香

節去蜂愁蝶不知 曉庭還繞折殘枝 自緣今日人心別 未必秋香一夜衰

閑立春塘煙澹澹 靜眠寒葦雨颼颼 漁翁歸後汀沙晚 飛下灘頭更自由

半煙半雨江橋畔 暎杏映桃山路中 會得離人無限意 千絲萬絮惹春風

年來還未上丹梯 且著漁蓑謝故溪 落盡梨花春又了 破籬殘雨晚鶯啼

未嘗青杏出長安 豪士應疑怕牡丹 秪有退耕耕不得 茫然村落水吹殘

塞曲淒清楚水濱 聲聲吹出落梅春 須知風月千檣下 亦有葫蘆河畔人

舉世何人肯自知 須逢精鑑定妍媸 若教嫫母臨明鏡 也道不勞紅粉施

花落江堤蔟暖煙 雨餘草色遠相連 香輪莫輾青青破 留與愁人一醉眠

亂飄僧舍茶煙溼 密灑歌樓酒力微 江上晚來堪畫處 漁人披得一蓑歸

雖近曲江居古寺 舊山終憶九華峯 春來老病厭迎送 翦却牡丹栽野松

水天春暗暮寒濃 船閉篷窗細雨中 閑道漁家酒初熟 夜來翻喜打頭風

揚子江頭楊柳春 楊花愁殺渡江人 數聲風笛離亭晚 君向瀟湘我向秦

松溪水色綠於松 每到松溪到暮鐘 閑得心源秪如此 問禪何必向雙峯

舊遊前事半埃塵 多向林中結淨因 一念一爐香火裏 後身唯願似師身

白頭波上白頭翁 家逐船移浦浦風 一尺鱸魚新釣得 兒孫吹火荻花中

向蜀還秦計未成 寒蛩一夜繞牀鳴 愁眠不穩孤燈盡 坐聽嘉陵江水聲

寒寺唯應我訪師 人稀境靜雪銷遲 竹西落照侵窗好 堪惜歸時落照時

小巧功成雨蘚斑 軒車日日扣松關 峨嵋咫尺無人去 却向僧窗看假山

聽經看畫繞虛廊 風拂金鑪待賜香 丞相未來春雪密 暫偷閑臥老僧牀

湛湛清江疊疊山 白雲白鳥在其間 漁翁醉睡又醒睡 誰道皇天最惜閑

莫厭九衢塵土間 秋晴滿眼是南山 僧家未必全無事 道著訪僧心且閑

初塵芸閣辭禪閣 却訪支郎是老郎 我趣轉卑師趣靜 數峯秋雪一鑪香

松上閑雲石上苔 自嫌歸去夕陽催 山門握手無他語 秪約今冬看雪來

故國無心渡海潮 老禪方丈倚中條 夜深雨絕松堂靜 一點山螢照寂寥

危根瘦盡聳孤峯 珍重江僧好筆蹤 得向遊人多處畫 却勝澗底作真松

張生故國三千里 知者唯應杜紫微 君有君恩秋後葉 可能更羨謝玄暉

淚溼孤鸞曉鏡昏 近來方解惜青春 杏花楊柳年年好 不忍迴看舊寫真

背霜南雁不到處 倚櫂北人初聽時 梅雨滿江春草歇 一聲聲在荔枝枝

春雲薄薄日輝輝 宮樹煙深隔水飛 應爲能歌繫仙籍 麻姑乞與女真衣

野格由來倦小池 驚飛却下碧江涯 月昏風急何處宿 秋岸蕭蕭黃葦枝

春紅秋紫繞池臺 箇箇圓如濟世財 雨後無端滿窮巷 買花不得買愁來

移舟水濺差差綠 倚檻風搖柄柄香 多謝浣溪人不折 雨中留得蓋鴛鴦

濃澹芳春滿蜀鄉 半隨風雨斷鶯腸 浣花溪上堪惆悵 子美無心爲發揚

砌下芝蘭新滿徑 門前桃李舊垂陰 却應迴念江邊草 放出春煙一寸心

玉階春冷未催班 暫拂塵衣就笏眠 孤立小心還自笑 夢魂潛繞御鑪煙

紫雲重疊抱春城 廊下人稀唱漏聲 偷得微吟斜倚柱 滿衣花露聽宮鶯

吾君英睿相君賢 其那寰區未晏然 明日翠華春殿下 不知何語可聞天

平蕪漠漠失樓臺 昔日遊人亂後來 寥落牆匡春欲暮 燒殘宮樹有花開

見君失意我惆悵 記得當年落第情 出去無憀歸又悶 花南慢打講鐘聲

推琴當酒度春陰 不解謀生秪解吟 舞蝶歌鶯莫相試 老郎心是老僧心

人間疎散更無人 浪兀孤舟酒兀身 蘆筍鱸魚拋不得 五陵珍重五湖春

秋光不見舊亭臺 四顧荒涼瓦礫堆 火力不能銷地力 亂前黃菊眼前開

何事文星與酒星 一時鍾在李先生 高吟大醉三千首 留著人間伴月明

一卷疎蕪一百篇 名成未敢暫忘筌 何如海日生殘夜 一句能令萬古傳

七歲侍行湖外去 岳陽樓上敢題詩 如今寒晚無功業 何以勝任國士知

一第由來是出身 垂名俱爲國風陳 此生若不知騷雅 孤宦如何作近臣

殷璠裁鑒英靈集 頗覺同才得旨深 何事後來高仲武 品題間氣未公心

風騷如線不勝悲 國步多艱即此時 愛日滿堦看古集 秪應陶集是吾師

攲枕高眠日午春 酒酣睡足最閑身 明朝會得窮通理 未必輸他馬上人

翠嵐迎步興何長 笑領漁翁入醉鄉 日暮渚田微雨後 鷺鶿閑暇稻花香

承時偷喜負明神 務實那能得庇身 不會蒼蒼主何事 忍飢多是力耕人

騷雅荒涼我未安 月和餘雪夜吟寒 相門相客應相笑 得句勝於得好官

流水歌聲共不迴 去年天氣舊亭臺 梁塵寂寞燕歸去 黃蜀葵花一朵開

如此浮生更別離 可堪長慟送春歸 潼江水上楊花雪 剛逐孤舟繚繞飛

能消永日是摴蒱 坑塹由來似宦途 兩擲未終楗橛內 座中何惜爲呼盧

毿毿金蕊撲晴空 舉子魂驚落照中 今日老郎猶有恨 昔年相虐十秋風

和煙和雨遮敷水 映竹映村連灞橋 撩亂春風耐寒令 到頭贏得杏花嬌

水繞荒墳縣路斜 耕人訝我久咨嗟 重來兼恐無尋處 落日風吹鼓子花

強插黃花三兩枝 還圖一醉浸愁眉 半牀斜月醉醒後 惆悵多於未醉時

武德門前顥氣新 雪融鴛瓦土膏春 夜來夢到宣麻處 草沒龍墀不見人

多虞難住人稀處 近耗渾無戰罷碁 向闕歸山俱未得 且沽春酒且吟詩

閑披短褐杖山藤 頭不是僧心是僧 坐睡覺來清夜半 芭蕉影動道場燈

遮莫江頭柳色遮 日濃鶯睡一枝斜 女郎折得殷勤看 道是春風及第花

寒步江村折得梅 孤香不肯待春催 滿枝盡是愁人淚 莫殢朝來露溼來

畫堂簾卷張清宴 含香帶霧情無限 春風愛惜未放開 柘枝鼓振紅英綻

江郡人稀便是村 踏青天氣欲黃昏 春愁不破還成醉 衣上淚痕和酒痕

柳絲牽水杏房紅 煙岸人稀草色中 日暮一行高鳥處 依稀合是望春宮

閑把羅衣泣鳳皇 先朝曾教舞霓裳 春來却羨庭花落 得逐晴風出禁牆

流水君恩共不回 杏花爭忍掃成堆 殘春未必多煙雨 淚滴閑堦長綠苔

竹巷溪橋天氣涼 荷開稻熟村酒香 唯憂野叟相迴避 莫道儂家是漢郎

宗人忽惠西山藥 四味清新香助茶 爽得心神便騎鶴 何須燒得白朱砂

遠俗只憑淫祀切 多年平子固悠悠 江煙日午無簫鼓 直到如今詠四愁

驚飛失勢粉牆高 好箇聲音好羽毛 小婢不須催柘彈 且從枝上喫櫻桃

搢紳奔避復淪亡 消息春來到水鄉 屈指故人能幾許 月明花好更悲涼

江天冬暖似花時 上國音塵杳未知 正被蟲聲喧老耳 今君又借薛能詩

冷曹孤宦本相宜 山在牆南落照時 洗竹澆莎足公事 一來贏寫一聯詩

日日池邊載酒行 黃昏猶自遶黃英 重陽過後頻來此 甚覺多情勝薄情

散賦宂書高且奇 百篇仍有百篇詩 江湖休灑春風淚 十軸香於一桂枝

時無韓柳道難窮 也覺天公不至公 看取年年金牓上 幾人才氣似揚雄

繡軛香韉夜不歸 少年爭惜最紅枝 東風一陣黃昏雨 又到繁華夢覺時

未敢分明賞物華 十年如見夢中花 遊人過盡衡門掩 獨自凭欄到日斜

五陵豪俠笑爲儒 將爲儒生只讀書 看取不成投筆後 謝安功業復何如

秦國金陵王氣全 一龍正道始東遷 興亡竟不關人事 虛倚長淮五百年

寸寸凌霜長勁條 路人猶笑未干霄 南園桃李雖堪羨 爭奈春殘又寂寥

蒼山遙遙江潾潾 路傍老盡沒閑人 王孫不見草空綠 惆悵渡頭春復春

煙愁雨細雲冥冥 杜蘭香老三湘清 故山望斷不知處 鶗鴂隔花時一聲

分明三鳥下儲胥 一覺鈞天夢不如 爭那白頭方士到 茂陵紅葉已蕭疎

三聲戍角邊城暮 萬里鄉心塞草春 莫學少年輕遠別 隴關西少向東人

家依楚塞窮秋別 身逐孤舟萬里行 一曲巴歌半江月 便應消得二毛生

海棠花底三年客 不見海棠花盛開 却向江南看圖畫 始慙虛到蜀城來

得路直爲霖濟物 不然閑共鶴忘機 無端却向陽臺畔 長送襄王暮雨歸

歡戚猶來恨不平 此中高下本無情 韓娥絕唱唐衢哭 盡是人間第一聲

秋入池塘風露微 曉開籠檻看初飛 滿身金翠畫不得 無限煙波何處歸

遠辭巖竇瀉潺潺 靜拂雲根別故山 可惜寒聲留不得 旋添波浪向人間

五千里外三年客 十二峰前一望秋 無限別魂招不得 夕陽西下水東流

四朝十帝盡風流 建業長安兩醉遊 唯有一篇楊柳曲 江南江北爲君愁

朝朝車馬如蓬轉 處處江山待客歸 若使人間少離別 楊花應合過春飛

年年七夕渡瑤軒 誰道秋期有淚痕 自是人間一週歲 何妨天上只黃昏

九重城外家書遠 百里洲前客棹還 金印碧幢如見問 一生安穩是長閑

襄陽好向峴亭看 人物蕭條值歲闌 爲報習家多置酒 夜來風雪過江寒

越鳥巢邊溪路斷 秦人耕處洞門開 小桃花發春風起 千里江山一夢回

江北不如南地暖 江南好斷北人腸 燕脂桃頰棃花粉 共作寒梅一面粧

細雨滿江春水漲 好風留客野梅香 避秦不是無歸意 一度逢花一斷腸

正憐香雪披千片 忽訝殘霞覆一叢 還似妖姬長年後 酒酣雙臉却微紅

蠭黃蝶粉兩依依 狎宴臨春日正遲 密旨不教江令醉 麗華微笑認皇慈

垂老何時見弟兄 背燈愁泣到天明 不知短髮能多少 一滴秋霖白一莖

古木侵天日已沈 露華涼冷潤衣襟 江城曛黑人行絕 唯有啼鳥伴夜碪

天際霞光入水中 水中天際一時紅 直須日觀三更後 首送金烏上碧空

萬里清江萬里天 一村桑柘一村煙 漁翁醉著無人喚 過午醒來雪滿船

一籠金線拂彎橋 幾被兒童損細腰 無奈靈和標格在 春來依舊褭長條

四序風光總是愁 鬢毛衰颯涕橫流 此書未到心先到 想在孤城海岸頭

一園紅豔醉坡陀 自地連梢簇蒨羅 蜀魄未歸長滴血 秪應偏滴此叢多

天長水遠網羅稀 保得重重翠碧衣 挾彈小兒多害物 勸君莫近市朝飛

齒如冰雪髮如黳 幾百年來醉似泥 不共世人爭得失 臥牀前有上天梯

遐方不許貢珍奇 密詔唯教進茘枝 漢武碧桃爭比得 枉令方朔號偷兒

封開玉籠雞冠溼 葉襯金盤鶴頂鮮 想得佳人微啓齒 翠釵先取一雙懸

巧裁霞片裹神漿 崖蜜天然有異香 應是仙人金掌露 結成冰入蒨羅囊

兩地支離路八千 襟懷悽愴鬢蒼然 亂來未必長團會 其奈而今更長年

困極還應有甚通 難將糞壤掩神蹤 斗間紫氣分明後 擘地成川看化龍

困極還應有日通 難將糞土掩神蹤 但教出得豐城後 不是延津亦化龍

賣卜嚴將賣餅孫 兩賢高趣恐難倫 而今若有逃名者 應被品流呼差人

鬢惹新霜耳舊聾 眼昏腰曲四肢風 交親若要知形候 嵐嶂煙中折臂翁

長貪山水羨漁樵 自笑揚鞭趁早朝 今日建谿驚恐後 李將軍畫也須燒

水自潺湲日自斜 盡無雞犬有鳴鴉 千村萬落如寒食 不見人煙空見花

八年流落醉騰騰 點檢行藏喜不勝 烏帽素餐兼施藥 前生多恐是醫僧

山色依然僧已亡 竹間疎磬隔殘陽 智燈已滅餘空燼 猶自光明照十方

鱗差甲子漸衰遲 依舊年年困亂離 八月夜長鄉思切 鬢邊添得幾莖絲

陰沈天氣連翩醉 摘索花枝料峭寒 擁鼻繞廊吟看雨 不知遺却竹皮冠

鵝兒唼啑梔黃觜 鳳子輕盈膩粉腰 深院下簾人晝寢 紅薔薇架碧芭蕉

閑人倚柱笑雷公 又向深山霹怪松 必若有蘇天下意 何如驚起武侯龍

兩岸綠蕪齊似翦 掩映雲山相向晚 船頭獨立望長空 日豔波光逼人眼

侵曉乘涼偶獨來 不因魚躍見萍開 卷荷忽被微風觸 瀉下清香露一杯

曉入江村覓釣翁 釣翁沈醉酒缸空 夜來風起閑花落 狼藉柴門鳥徑中

疾愈身輕覺數通 山無嵐瘴海無風 陽精欲出陰精落 天地包含紫氣中

何曾解報稻粱恩 金距花冠氣遏雲 白日梟鳴無意問 唯將芥羽害同羣

碧玉眼睛雲母翅 輕於粉蝶瘦於蠭 坐來迎拂波光久 豈是殷勤爲蓼叢

書牆暗記移花日 洗甕先知醞酒期 須信閑人有忙事 早來衝雨覓漁師

聞說經旬不啓關 藥窗誰伴醉開顏 夜來雪壓村前竹 賸見溪南幾尺山

輕寒著背雨淒淒 九陌無塵未有泥 還是平時舊滋味 慢垂鞭袖過街西

俟時輕進固相妨 實行丹心仗彼蒼 蕭艾轉肥蘭蕙瘦 可能天亦妬馨香

一帶清風入畫堂 撼真珠箔碎玎璫 更看檻外霏霏雨 似勸須教醉玉觴

一炷心香洞府開 偃松皺澀半莓苔 水清無底山如削 始有仙人騎鶴來

不悲霜露但傷春 孝理何因感兆民 景帝龍髯消息斷 異香空見李夫人

斜煙縷縷鷺鷥棲 藕葉枯香折野泥 有箇高僧入圖畫 把經吟立水塘西

三月傷心仍晦日 一春多病更陰天 雄豪亦有流年恨 況是離魂易黯然

雲橫峭壁水平鋪 渡口人家日欲晡 却憶往年看粉本 始知名畫有工夫

立意忘機機已生 可能朝市汙高情 時人未會嚴陵志 不釣鱸魚只釣名

雁行斜拂雨村樓 簾下三重幕一鉤 倚柱不知身半溼 黃昏獨自未迴頭

茶煙睡覺心無事 一卷黃庭在手中 敧枕卷簾江萬里 舟人不語滿帆風

平生情趣羨漁師 此日煙江愜所思 肥鱖香秔小艛艓 斷腸滋味阻風時

戍旗青草接榆關 雨裏幷州四月寒 誰會凭闌潛忍淚 不勝天際似江干

猛風飄電黑雲生 霎霎高林簇雨聲 夜久雨休風又定 斷雲流月却斜明

埽花雖恨夜來雨 把酒却憐晴後寒 吳質謾言愁得病 當時猶不凭闌干

二月春風澹蕩時 旅人虛對海棠棃 不如寄與星郎去 想得朝回正畫眉

流雲溶溶水悠悠 故鄉千里空迴頭 三更猶凭闌干月 淚滿關山孤驛樓

藥訣棊經思致論 柳腰蓮臉本忘情 頻頻強入風流坐 酒肆應疑阮步兵

莫嫌談笑與經過 却恐閑多病亦多 若遣心中無一事 不知爭奈日長何

眉山暗澹向殘燈 一半雲鬟墜枕稜 四體著人嬌欲泣 自家揉損砑繚綾

愁多却訝天涼早 思倦飜嫌夜漏遲 何處山川孤館裏 向燈彎盡一雙眉

從無入有雲峰聚 已有還無電火銷 銷聚本來皆是幻 世間閑口漫囂囂

夢啼嗚咽覺無語 杳杳微微望煙浦 樓空客散燕交飛 江靜帆飛日亭午

鳀魚苦筍香味新 楊柳酒旗三月春 風光百計牽人老 爭奈多情是病身

高在酒樓明錦幕 遠隨漁艇泊煙江 古來幽怨皆銷骨 休向長門背雨窗

濃煙隔簾香漏泄 斜燈映竹光參差 繞廊倚柱堪惆悵 細雨輕寒花落時

方寸膚圓光緻緻 白羅繡屧紅托裏 南朝天子欠風流 却重金蓮輕綠齒

香侵蔽膝夜寒輕 聞雨傷春夢不成 羅帳四垂紅燭背 玉釵敲著枕函聲

碧闌干外繡簾垂 猩血屏風畫折枝 八尺龍鬚方錦褥 已涼天氣未寒時

院宇秋明日日長 社前一雁到遼陽 隴頭鍼線年年事 不喜寒碪擣斷腸

清江碧草兩悠悠 各自風流一種愁 正是落花寒食夜 夜深無伴倚南樓

曾愁香結破顏遲 今見妖紅委地時 若是有情爭不哭 夜來風雨葬西施

鞭梢亂拂暗傷情 蹤跡難尋露草青 猶是玉輪曾輾處 一泓秋水漲浮萍

悲歌淚溼澹胭脂 閑立風吹金縷衣 白玉堂東遙見後 令人斗薄畫楊妃

一夜清風動扇愁 背時容色入新秋 桃花臉裏汪汪淚 忍到更深枕上流

繡帬斜立正銷魂 侍女移燈掩殿門 燕子不來花著雨 春風應自怨黃昏

蹋青會散欲歸時 金車久立頻催上 收帬整髻故遲遲 兩點深心各惆悵

惻惻輕寒翦翦風 小梅飄雪杏花紅 夜深斜搭鞦韆索 樓閣朦朧煙雨中

庭樹新陰葉未成 玉階人靜一蟬聲 相風不動烏龍睡 時有嬌鶯自喚名

學梳鬆鬢試新帬 消息佳期在此春 爲要好多心轉惑 徧將宜稱問傍人

夜短睡遲慵早起 日高方始出紗窗 中庭自摘青梅子 先向釵頭戴一雙

髻根鬆慢玉釵垂 指點花枝又過時 坐久暗生惆悵事 背人勻却淚臙脂

東烏西兔似車輪 劫火桑田不復論 唯有風光與蹤跡 思量長是暗銷魂

信知尤物必牽情 一顧難酬覺命輕 曾把禪機銷此病 破除纔盡又重生

動靜防閑又怕疑 佯佯脈脈是深機 此身願作君家燕 秋社歸時也不歸

宮樣衣裳淺畫眉 晚來梳洗更相宜 水精鸚鵡釵頭顫 舉袂佯羞忍笑時

褭雨拖風不自持 全身無力向人垂 玉纖折得遙相贈 便似觀音手裏時

呵花貼鬢黏寒髮 凝酥光透猩猩血 經過洛水幾多人 唯有陳王見羅韈

鞦韆打困解羅帬 指點醍醐索一尊 見客入來和笑走 手搓梅子映中門

風流大抵是倀倀 此際相思必斷腸 雲薄月昏寒食夜 隔簾微雨杏花香

風流大抵是倀倀 一度相思一斷腸 雲薄月昏寒食夜 隔簾微雨杏花香

緝綴小詩鈔卷裏 尋思閑事到心頭 自吟自泣無人會 腸斷蓬山第一流

霧爲襟袖玉爲冠 半似羞人半忍寒 別易會難長自歎 轉身應把淚珠彈

桃花臉薄難藏淚 柳葉眉長易覺愁 密跡未成當面笑 幾迴擡眼又低頭

半身映竹輕聞語 一手揭簾微轉頭 此意別人應未覺 不勝情緒兩風流

兩重門裏玉堂前 寒食花枝月午天 想得那人垂手立 嬌羞不肯上鞦韆

秦釵枉斷長條玉 蜀紙虛留小字紅 死恨物情難會處 蓮花不肯嫁春風

時光潛去暗淒涼 嬾對菱花暈曉妝 初坼鞦韆人寂寞 後園青草任他長

人許風流自負才 偷桃三度到瑤臺 至今衣領胭脂在 曾被謫仙痛齩來

愁來却訝天涼早 思倦飜嫌夜漏遲 何處山川孤館裏 向燈彎盡一雙眉

花前灑淚臨寒食 醉裏回頭問夕陽 不管相思人老盡 朝朝容易下西牆

前歡往恨分明在 酒興詩情大半亡 還似牆西紫荆樹 殘花摘索映高塘

年年長是阻佳期 萬種恩情只自知 春色轉添惆悵事 似君花發兩三枝

殘夢依依酒力餘 城頭畫角伴啼烏 平明未卷西樓幕 院靜時聞響轆轤

天上夢魂何杳杳 宮中消息太沈沈 君恩不似黃金井 一處團圓萬丈深

天上鳳皇休寄夢 人間鸚鵡舊堪悲 平生心緒無人識 一隻金梭萬丈絲

桂樹秋來風滿枝 碧巖歸日免乖期 故人盡向蟾宮折 獨我攀條欲寄誰

不傲南窗且採樵 乾松每帶溼雲燒 庖廚却得長兼味 三秀芝根五朮苗

萬事翛然只有棊 小軒高淨簟涼時 闌珊半局和微醉 花落中庭樹影移

無鄰無里不成村 水曲雲重掩石門 何用深求避秦客 吾家便是武陵源

古原荒廟揜莓苔 何處喧喧鼓笛來 日暮鳥歸人散盡 野風吹起紙錢灰

去年花下把金巵 曾賦楊花數句詩 回首朱門閉荒草 如今愁到牡丹時

東閣無人事渺茫 老僧持鉢過丹陽 十年栖止如何報 好與南譙剩炷香

始憐春草細霏霏 不覺秋來綠漸稀 惆悵擷芳人散盡 滿園煙露蝶高飛

天下有水亦有山 富春山水非人寰 長川不是春來綠 千峰倒影落其間

小亭前面接青崖 白石交加襯綠苔 日暮松聲滿階砌 不關風雨鶴歸來

非明非暗朦朦月 不暖不寒慢慢風 獨臥空牀好天氣 平生閑事到心中

四郊飛雪暗雲端 唯此宮中落旋乾 綠樹碧簷相掩映 無人知道外邊寒

長生祕殿倚青蒼 擬敵金庭不死鄉 無奈逝川東去急 秦陵松柏滿殘陽

玉樹聲沉戰艦收 萬家冠蓋入中州 秪應江令偏惆悵 頭白歸來是客遊

松間小檻接波平 月澹煙沉暑氣清 半夜水禽棲不定 綠荷風動露珠傾

雲供片段月供光 貧女寒機枉自忙 莫道不蠶能致此 海邊何事有扶桑

暮去朝來無定期 桑田長被此聲移 蓬萊若探人間事 一日還應兩度知

繁紅落盡始淒涼 直道忘憂也未忘 數朵殷紅似春在 春愁特此繫人腸

衡門一別夢難稀 人欲歸時不得歸 長憶去年寒食夜 杏花零落雨霏霏

南北東西似客身 遠峰高鳥自爲鄰 清歌一曲猶能住 莫道無心勝得人

中原無鹿海無波 鳳輦鸞旗出幸多 今日故宮歸寂寞 太平功業在山河

漁陽烽火照函關 玉輦怱怱下此山 一曲羽衣聽不盡 至今遺恨水潺潺

上皇鑾輅重巡遊 雨淚無言獨倚樓 惆悵眼前多少事 落花明月滿宮秋

別殿和雲鏁翠微 太真遺像夢依依 玉皇揜淚頻惆悵 應歎僧繇彩筆飛

冀州飛檄傲英雄 却把文辭事鄴宮 縱道筆端由我得 九泉何面見袁公

十二亭亭占曉光 隋家浪說有迷藏 仲宣題盡平生恨 別處應難看屋梁

和煙和露一叢花 擔入宮城許史家 惆悵東風無處說 不教閑地著春華

世路升沉合自安 故人何必苦相干 塗窮始解東歸去 莫過嚴光七里灘

春紅始謝又秋紅 息國亡來入楚宮 應是蜀冤啼不盡 更憑顏色訴西風

雨餘林外夕煙沉 忽有蛙聲伴客吟 莫怪聞時倍惆悵 稚圭蓬蓽在山陰

依依脈脈兩如何 細以輕絲渺似波 月不長圓花易落 一生惆悵爲伊多

秋拂湖光一鏡開 庾郎蘭棹好徘徊 遙知月落酒醒處 五十弦從波上來

紅杏花時辭漢苑 黃梅雨裏上淮船 雨迎花送長如此 辜負東風十四年

往歲知君侍武皇 今來何用紫羅囊 都緣有意重熏裛 更灑江毫上玉堂

鸞龍一夜降崑丘 遺廟千年枕碧流 賺得武皇心力盡 忍看煙草茂陵秋

洛陽寒食苦多風 掃蕩春華一半空 莫道芳蹊盡成實 野花猶有未開叢

悲秋應亦抵傷春 屈宋當年並楚臣 何事從來好時節 只將惆悵付詞人

萬緣銷盡本無心 何事看花恨却深 都是支郎足情調 墜香殘蘂亦成吟

韓魏同謀反覆深 晉陽三板免成沉 趙衰當面何須恨 不把干將訪負心

偶逢戎旅戰爭日 豈是明時放逐臣 不用裁詩苦惆悵 風雷看起臥龍身

霞低水遠碧翻紅 一棹無邊落照中 說示北人應不愛 錦遮泥健馬追風

清香無以敵寒梅 可愛他鄉獨看來 爲憶故溪千萬樹 幾年辜負雪中開

煙爲行止水爲家 兩兩三三睡暖沙 爲謝離鸞兼別鵠 如何禁得向天涯

不鬬穠華不占紅 自飛晴野雪濛濛 百花長恨風吹落 唯有楊花獨愛風

鑿河千里走黃沙 沙殿西來動日華 可道新聲是亡國 且貪惆悵後庭花

月裏青山淡如畫 露中黃葉颯然秋 危欄倚徧都無寐 秪恐星河墮入樓

百里煙塵散杳冥 新平一隰草青青 八公山石君知否 休更中原作彗星

吳臺越嶠兩分津 萬萬檣烏簇夜雲 吟盡長江一江月 更無人似謝將軍

負譴雖安不敢安 疊猨聲裏獨之官 莫將彩筆閑拋擲 更待淮王詔草看

片帆飛入峽雲深 帶雨兼風動楚吟 何似玉堂裁詔罷 月斜鳷鵲漏沈沈

故人言別倍依依 病裏班荆苦憶違 明日柳亭門外路 不知誰賦送將歸

六載抽毫侍禁闈 可堪多病決然歸 五陵年少如相問 阿對泉頭一布衣

穉珪倫鑒未精通 只把蛙聲鼓吹同 君聽月明人靜夜 肯饒天籟與松風

結得茆簷瞰碧溪 閑雲之外不同棲 猶嫌未遠函關道 正睡剛聞報曉雞

清溪見底露蒼苔 密竹垂藤鏁不開 應是仙家在深處 愛流花片引人來

曾拋釣渚入秦關 今却持竿傍碧灘 認得舊溪兼舊意 恰如羊祜識金環

石臼山頭有一僧 朝無香積夜無燈 近嫌俗客知蹤跡 擬向中方斷石層

礙竹妨花一徑幽 攀援可到玉峰頭 若教須作康莊好 更有高車駟馬憂

早於批鵊巧於鶯 故國春林足此聲 今在天涯別館裏 爲君沽酒復何情

西南古剎近芳林 偶得高秋試一吟 無限黃花襯黃葉 可須春月始傷心

碧嶂爲家烟外棲 銜紅啄翠入芳蹊 可能知我心無定 頻褭花枝拂面啼

貫珠一夜奏纍纍 盡是荀家舊教詞 落盡梁塵腸不斷 九原誰報小憐知

竹引絲隨褭翠樓 滿筵驚動玉關秋 何人借與丹青筆 畫取當時八字愁

宣呼晝入蘂珠宮 玉女窗扉薄霧籠 待得華胥春夢覺 半竿斜日下廂風

才非賈傅亦遷官 五月驅羸上七盤 從此自知身計定 不能迴首望長安

七盤嶺上一長號 將謂青天鑒鬱陶 近日青天都不鑒 七盤應是未高高

飯稻羹菰曉復昏 碧灘聲裏長諸孫 應嗟獨上涔陽客 排比椒漿奠楚魂

驚魂往往坐疑飄 便好爲文慰寂寥 若待清湘葬魚了 縱然招得不堪招

無路能酬國士恩 短亭寂寂到黃昏 迴腸一寸危如綫 賴得商山未有猨

休公爲我設蘭湯 方便教人學洗腸 自覺塵纓頓瀟灑 南行不復問滄浪

翠翹紅頸覆金衣 灘上雙雙去又歸 長短死生無兩處 可憐黃鵠愛分飛

一曲兩曲澗邊草 千枝萬枝村落花 攜筇深去不知處 幾歎山阿隔酒家

玉堂全不限常朝 臥待重城宿霧銷 翻憶故山深雪裏 滿爐枯柏帶煙燒

粉紅輕淺靚妝新 和露和煙別近隣 萬一有情應有恨 一年榮落兩家春

太尉園林兩樹春 年年奔走探花人 今來獨倚荆山看 迴首長安落戰塵

雲綻霞鋪錦水頭 占春顏色最風流 若教更近天街種 馬上多逢醉五侯

巴字江流一棹迴 紫袈裟是禁中裁 如從十二峰前過 莫賦佳人殊未來

染不成乾畫未銷 霏霏拂拂又迢迢 曾從建業城邊路 蔓草寒煙鏁六朝

本是滄洲把釣人 無端三署接清塵 從來不解長流涕 也渡湘灕作逐臣

蒼黃負譴走商顏 保得微躬出武關 今夜青雲驛前月 伴吟應到落西山

年年春恨化冤魂 血染枝紅壓疊繁 正是西風花落盡 不知何處認啼痕

迎愁歛黛一聲分 弔屈江邊日暮聞 何事遏雲翻不定 自緣蹤跡愛行雲

滿樹和嬌爛漫紅 萬枝丹彩灼春融 何當結作千年實 將示人間造化工

嫩如新竹管初齊 粉膩紅輕樣可攜 誰與詩人偎檻看 好於牋墨併分題

本學多情劉武威 尋花傍水看春暉 無端遇著傷心事 贏得淒涼索漠歸

一楪氈根數十皴 盤中猶更有紅鱗 早知文字多辛苦 悔不當初學冶銀

馬嵬煙柳正依依 重見鑾輿幸蜀歸 泉下阿蠻應有語 這回休更怨楊妃

微雨微風寒食節 半開半合木蘭花 看花倚柱終朝立 却似淒淒不在家

春風昨夜到榆關 故國煙花想已殘 少婦不知歸不得 朝朝應上望夫山

盧龍塞外草初肥 雁乳平蕪曉不飛 鄉國近來音信斷 至今猶自著寒衣

八月霜飛柳半黃 蓬根吹斷雁南翔 隴頭流水關山月 泣上龍堆望故鄉

朔風吹雪透刀瘢 飲馬長城窟更寒 半夜火來知有敵 一時齊保賀蘭山

山前無數碧琅玕 一逕清森五月寒 世上何人憐苦節 應須細問子猷看

凍蘂凝香色豔新 小山深塢伴幽人 知君有意凌寒色 羞共千花一樣春

大河波浪激潼關 青兕胡爲伏此山 遙想楚王雲夢澤 蜺旌羽蓋定空還

年逾知命志尤堅 獨向青山更絕編 天下有山山有水 養蒙肥遯正翛然

惠施徒自學多方 謾說觀魚理未長 不得莊生濠上旨 江湖何以見相忘

六月清涼綠樹陰 小亭高臥滌煩襟 羲皇向上何人到 永日時時弄素琴

野人心地本無機 爲愛茅簷倚翠微 盡日尊前誰是客 秋山含水有清輝

妙理難觀旨甚深 欲知無欲是無心 茅庵不異人間世 河上真人自可尋

自知無業致吾君 只向春山弄白雲 已共此山私斷當 不須轉轍重移文

盤崖蹙縮似靈龜 鬼谷先生隱遁時 不獨卷懷經世志 白雲流水是心期

君陽山下足春風 滿谷仙桃照水紅 何必武陵源上去 澗邊好過落花中

小圃初晴風露光 含桃花發滿山香 看花對酒心無事 倍覺春來白日長

二月山家穀雨天 半坡芳茗露華鮮 春醒酒病兼消渴 惜取新芽旋摘煎

嶺上青松手自栽 已能蒼翠映莓苔 歲寒本是君家事 好送清風月下來

芳草霏霏遍地齊 桃花脉脉自成谿 也知百舌多言語 任向春風盡意啼

一徑穠芳萬蘂攢 風吹雨打未摧殘 憐君盡向高枝發 應爲行人要整冠

落落飛鴻漸始盤 青雲起處剩須看 如今天路多矰繳 縱使銜蘆去也難

山嶺依稀偃月形 數層倚石疊空青 幾迴雪夜寒光積 直似金光照戶庭

筆下龍蛇似有神 天池雷雨變逡巡 寄言昔日不龜手 應念江頭洴澼人

我眠青嶂弄澄潭 君戴貂蟬白玉篸 應向謝公樓上望 九華山色在西南

危峰抹黛夾晴川 樹簇紅英草碧煙 樵客雲僧兩無事 此中堪去覓靈仙

夫戍蕭關妾在吳 西風吹妾妾憂夫 一行書信千行淚 寒到君邊衣到無

鵝湖山下稻粱肥 豚柵雞棲半掩扉 桑柘影斜春社散 家家扶得醉人歸

雨前初見花間蘂 雨後兼無葉裏花 蛺蝶飛來過墻去 却疑春色在鄰家

憶昔爭遊曲水濱 未春長有探春人 遊春人盡空池在 直至春深不似春

鄰笛寒吹日落初 舊居今已別人居 亂來兒姪皆分散 惆悵僧房認得書

八蠶薄絮鴛鴦綺 半夜佳期並枕眠 鐘動紅娘喚歸去 對人勻淚拾金鈿

李夫人病已經秋 漢武看來不舉頭 得所濃華銷歇盡 楚魂湘血一生休

謝家池館花籠月 蕭寺房廊竹颭風 夜半酒醒憑檻立 所思多在別離中

隋師戰艦欲亡陳 國破應難保此身 訣別徐郎淚如雨 鏡鸞分後屬何人

七夕瓊筵隨事陳 兼花連蔕共傷神 蜀王殿裏三更月 不見驪山私語人

夜寒春病不勝懷 玉瘦花啼萬事乖 薄倖檀郎斷芳信 驚嗟猶夢合歡鞋

嗚咽離聲管吹秋 妾身今日爲君休 齊奴不說平生事 忍看花枝謝玉樓

青絲一綹墮雲鬟 金翦刀鳴不忍看 持謝君王寄幽怨 可能從此住人間

陳宮興廢事難期 三閣空餘綠草基 狎客淪亡麗華死 他年江令獨來時

晨肇重來路已迷 碧桃花謝武陵溪 仙山目斷無尋處 流水潺湲日漸西

少卿降北子卿還 朔野離觴慘別顏 却到茂陵唯一慟 節毛零落鬢毛斑

夢裏分明入漢宮 覺來燈背錦屏空 紫臺月落關山曉 腸斷君恩信畫工

人寰急景如波委 客路浮雲似蓋輕 回首故山天外碧 十年無計却歸耕

門前樵徑連江寺 岸下漁磯繫海槎 待到秋深好時節 與君長醉隱侯家

身雖一旦塵中老 名擬三清會裏題 二午九齋餘日在 請君相伴醉如泥

金徽玉軫韻泠然 言下浮生指下泉 恰稱秋風西北起 一時吹入碧湘煙

扶持一疏滿遺編 漢陛前頭正少年 誰道恃才輕絳灌 却將惆悵弔湘川

雪霽凝光入坐寒 天明猶自臥袁安 貂裘穿後鶴氅敝 自此風流不足看

金風漸利露珠團 廣陌長堤黛色殘 水殿狂遊隋煬帝 一千餘里可堪看

香紅嫩綠正開時 冷蝶飢蜂兩不知 此際最宜何處看 朝陽初上碧梧枝

淺絳濃香幾朵勻 日鎔金鑄萬家新 堪疑劉寵遺芳在 不許山陰父老貧

人間路靄青天半 鼇岫雲生碧海涯 雖抱雕籠密扃鑰 可能長在叔倫家

千里江山陪驥尾 五更風水失龍鱗 昨夜浣花溪上雨 綠楊芳草爲何人

去歲曾經此縣城 縣民無口不冤聲 今來縣宰加朱紱 便是生靈血染成

辭賦文章能者稀 難中難者莫過詩 直應吟骨無生死 祗我前身是阿誰

我屋汝嫌低不住 雕梁畫閣也知寬 大須穩擇安巢處 莫道巢成却不安

珠明玉潤盡驚人 不稱寒門不稱貧 若向吾唐作雙瑞 便同祥鳳與祥麟

耒陽山下傷工部 采石江邊弔翰林 兩地荒墳各三尺 却成開解哭君心

交朋來哭我來歌 喜傍山家葬荔蘿 四海十年人殺盡 似君埋少不埋多

粉色全無飢色加 豈知人世有榮華 年年道我蠶辛苦 底事渾身着苧麻

草靸無塵心地閑 靜隨猿鳥過寒暄 眼昏齒落看經遍 却向僧中總不言

雨勻紫菊叢叢色 風弄紅蕉葉葉聲 北畔是山南畔海 祗堪圖畫不堪行

丹雘傳真未得真 那知筋骨與精神 祗今恃駿憑毛色 綠耳驊騮賺殺人

利門名路兩何憑 百歲風前短焰燈 祗恐爲僧僧不了 爲僧得了總輸僧

世間多少能詩客 誰是無愁得睡人 自我夜來霜月下 到頭吟魄始終身

山雨溪風卷釣絲 瓦甌篷底獨斟時 醉來睡着無人喚 流下前溪也不知

世人貪利復貪榮 來向湖邊始至誠 男子登舟與登陸 把心何不一般行

無子無孫一病翁 將何筋力事耕農 官家不管蓬蒿地 須勒王租出此中

童子爲僧今白首 暗鋤心地種閑情 時將舊衲添新線 披坐披行過一生

田不曾耕地不鋤 誰人閑散得如渠 渠將底物爲香餌 一度擡竿一箇魚

桑柘窮頭三四家 挂罾垂釣是生涯 秋風忽起溪灘白 零落岸邊蘆荻花

滿城羅綺拖春色 幾處笙歌揭畫樓 江上有家歸未得 眼前花是眼前愁

白髮星星筋力衰 種田猶自伴孫兒 官苗若不平平納 任是豐年也受飢

故友別來三四載 新詩吟得百餘篇 夜來江上秋無月 恨不相逢在雪天

無況青雲有恨身 眼前花似夢中春 浮生七十今三十 已是人間半世人

不假東風次第吹 筆勻春色一枝枝 由來畫看勝栽看 免見朝開暮落時

二雛毛骨秀仍奇 小小能吟大大詩 想得月中仙桂樹 各從生日長新枝

壞屋不眠風雨夜 故園無信水雲秋 病中枕上誰相問 一一蟬聲槐樹頭

一更更盡到三更 吟破離心句不成 數樹秋風滿庭月 憶君時復下堦行

三湘月色三湘水 浸骨寒光似練鋪 一夜寒鴻來不住 故鄉書信半年無

蒹葭月冷時聞鴈 楊柳風和日聽鶯 水涉山行二年客 就中偏怕雨船聲

四海兵戈無靜處 人家廢業望烽煙 九華道士渾如夢 猶向尊前笑揭天

身未立間終日苦 身當立後幾年榮 萬般不及僧無事 共水將山過一生

枿坐雲遊出世塵 兼無缾鉢可隨身 逢人不說人間事 便是人間無事人

涇溪石險人兢慎 終歲不聞傾覆人 却是平流無石處 時時聞說有沈淪

三伏閉門披一衲 兼無松竹蔭房廊 安禪不必須山水 滅得心中火自涼

蒼翠雲峰開俗眼 泓澄煙水浸塵心 唯將道業爲芳餌 釣得高名直至今

日午離筵到夕陽 明朝秦地與吳鄉 同年多是長安客 不信行人欲斷腸

一般毛羽結羣飛 雨岸煙汀好景時 深水有魚銜得出 看來却是鷺鶿飢

野人於我有何情 半掩柴門向月明 深夜欲眠眠未著 一叢寒木一猿聲

暮天新鴈起汀洲 紅蓼花疎水國秋 想得故園今夜月 幾人相憶在江樓

丈夫三十身如此 疲馬離鄉懶著鞭 槐柳路長愁殺我 一枝蟬到一枝蟬

月華星彩坐來收 嶽色江聲暗結愁 半夜燈前十年事 一時和雨到心頭

巢湖春漲喻溪深 纔過東關見故林 莫道南來總無利 水亭山寺二年吟

糲食麤衣隨分過 堆金積帛欲如何 百年身後一丘土 貧富高低爭幾多

楚天空闊月成輪 蜀魄聲聲似告人 啼得血流無用處 不如緘口過殘春

吟盡三更未著題 竹風松雨共淒淒 此時若有人來聽 始覺巴猿不解啼

荒涼客舍眠秋色 砧杵家家弄月明 不及巴山聽猿夜 三聲中有不愁聲

人說馬當波浪險 我經波浪似通衢 大凡君子行藏是 自有龍神衛過湖

貪殘官吏虔誠謁 毒害商人瀝膽過 祗怕馬當山下水 不知平地有風波

九江連海一般深 未必船經廟下沈 頭上蒼蒼沒瞞處 不如平取一生心

同是乾坤事不同 雨絲飛灑日輪中 若教陰郎長相似 爭表梁王造化功

自小刺頭深草裏 而今漸覺出蓬蒿 時人不識凌雲木 直待凌雲始道高

九華山色真堪愛 留得高僧爾許年 聽我吟詩供我酒 不曾穿得判齋錢

自小棲玄到老閑 如雲如鶴住應難 溪山不必將錢買 贏得來來去去看

前程漸覺風光好 琪花片片粘瑤草 有人遺我五色丹 一粒吞之後天老

青童遞酒金觴疾 列坐紅霞神氣逸 笑說留連數日間 已是人間一千日

瑤臺絳節遊皆遍 異果奇花香撲面 松窗夢覺却神清 殘月林前三兩片

蟬噪古槐疏葉下 樹銜斜日映孤城 欲知潘鬢愁多少 一夜新添白數莖

海燕雙飛意若何 曲梁嘔嘎語聲多 茅檐不必嫌卑陋 猶勝吳宮爇爾窠

牡丹妖豔亂人心 一國如狂不惜金 曷若東園桃與李 果成無語自垂陰

瀉霧傾煙撼撼雷 滿山風雨助喧豗 爭知不是青天闕 撲下銀河一半來

郟鄏城高門倚天 九重蹤跡尚依然 須知道德無關鎖 一閉乾坤一萬年

錦翼花冠安在哉 雄飛雌伏盡塵埃 一雙童子應惆悵 不見真人更獵來

秦築長城比鐵牢 蕃戎不敢過臨洮 焉知萬里連雲色 不及堯階三尺高

市西樓店金千秤 渭北田園粟萬鍾 兒被殺傷妻被虜 一身隨駕到三峰

盡日看雲首不回 無心都大似無才 可憐光彩一片玉 萬里晴天何處來

欲洗霜翎下澗邊 却嫌菱刺汚香泉 沙鷗浦鴈應驚訝 一舉扶搖直上天

片片飛來靜又閑 樓頭江上復山前 飄零盡日不歸去 點破清光萬里天

扶桑已在渺茫中 家在扶桑東更東 此去與師誰共到 一船明月一帆風

何用巖棲隱姓名 一壺春酎可忘形 伯倫若有長生術 直到如今醉未醒

晴煙漠漠柳毿毿 不那離情酒半酣 更把玉鞭雲外指 斷腸春色在江南

黃金日日銷還鑄 僊桂年年折又生 兔走烏飛如未息 路塵終見泰山平

亂雲如獸出山前 細雨和風滿渭川 盡日空濛無所見 鴈行斜去字聯聯

不向煙波狎釣舟 強親文墨事儒丘 長安十二槐花陌 曾負秋風多少秋

九重天子去蒙塵 御柳無情依舊春 今日不關妃妾事 始知辜負馬嵬人

王母堦前種幾株 水精簾外看如無 只應漢武金盤上 瀉得珊珊白露珠

虞舜南巡去不歸 二妃相誓死江湄 空留萬古香魂在 結作雙葩合一枝

二年音信阻湘潭 花下相思酒半酣 記得竹齋風雨夜 對牀孤枕話江南

睡覺寒爐酒半消 客情鄉夢兩遙遙 無人爲我磨心劍 割斷愁腸一寸苗

章華臺下草如煙 故郢城頭月似弦 惆悵楚宮雲雨後 露啼花笑一年年

簫韶九奏韻淒鏘 曲度雖高調不傷 却見孤村明月夜 一聲牛笛斷人腸

蜀魄湘魂萬古悲 未悲秦相死秦時 臨刑莫恨倉中鼠 上蔡東門去自遲

感君情重惜分離 送我殷勤酒滿巵 不是不能判酩酊 却憂前路酒醒時

主人西遊去不歸 滿溪春雨長春薇 怪來馬上詩情好 印破青山白鷺飛

何用辛勤禮佛名 我從無得到真庭 尋思六祖傳心印 可是從來讀藏經

和煙和露雪離披 金蘂紅鬚尚滿枝 十日笙歌一宵夢 苧蘿因雨失西施

誰謂傷心畫不成 畫人心逐世人情 君看六幅南朝事 老木寒雲滿故城

羨爾無知野性真 亂搔蓬髮笑看人 閑衝暮雨騎牛去 肯問中興社稷臣

誰氏園林一簇煙 路人遙指盡長歎 桑田稻澤今無主 新犯香醪沒入官

又解征帆落照中 暮程還過秣陵東 二年辛苦煙波裏 贏得風姿似釣翁

鹿巾藜杖葛衣輕 雨歇池邊晚吹清 正是如今江上好 白鱗紅稻紫蓴羹

別筵人散酒初醒 江步黃昏雨雪零 滿坐綺羅皆不見 覺來紅樹背銀屏

江雨霏霏江草齊 六朝如夢鳥空啼 無情最是臺城柳 依舊煙籠十里堤

當年此樹正花開 五馬僊郎載酒來 李白已亡工部死 何人堪伴玉山頹

已聞三世沒軍營 又見兒孫學戰爭 見爾此言堪慟哭 遣予何日望時平

曾爲流離慣別家 等閑揮袂客天涯 燈前一覺江南夢 惆悵起來山月斜

散騎蕭蕭下太行 遠從吳會去陳倉 斜風細雨江亭上 盡日凭欄憶楚鄉

風雨蕭蕭欲暮秋 獨攜孤劒塞垣遊 如今虜騎方南牧 莫過陰關第一州

送君同上酒家樓 酩酊翻成一笑休 正是落花饒悵望 醉鄉前路莫回頭

天涯方歎異鄉身 又向天涯別故人 明日五更孤店月 醉醒何處淚霑巾

年年春日異鄉悲 杜曲黃鶯可得知 更被夕陽江岸上 斷腸煙柳一絲絲

夢中乘傳過關亭 南望蓮峰簇簇青 馬上正吟歸去好 覺來江月滿前庭

送君江上日西斜 泣向江邊滿樹花 若見青雲舊相識 爲言流落在天涯

雲晴春鳥滿江村 還似長安舊日聞 紅杏花前應笑我 我今顦顇亦羞君

記得初生雪滿枝 和蜂和蝶帶花移 而今花落遊蜂去 空作主人惆悵詩

夕陽灘上立裴回 紅蓼風前雪翅開 應爲不知棲宿處 幾回飛去又飛來

寂寞堦前見此君 遶欄吟罷却沾巾 異鄉流落誰相識 唯有叢篁似主人

綠波春浪滿前陂 極目連雲䆉稏肥 更被鷺鷀千點雪 破煙來入畫屏飛

爲憶長安爛熳開 我今移爾滿庭栽 紅蘭莫笑青青色 曾向龍山泛酒來

去歲辭巢別近鄰 今來空訝草堂新 花開對語應相問 不是村中舊主人

杖策無言獨倚關 如癡如醉又如閑 孤吟盡日何人會 依約前山似故山

席門無計那殘陽 更接簷前七步廊 不羨東都丞相宅 每行吟得好篇章

庭前芳草綠於袍 堂上詩人欲二毛 多病不禁秋寂寞 雨松風竹莫騷騷

西望長安白日遙 半年無事駐蘭橈 欲將張翰秋江雨 畫作屏風寄鮑昭

夜來江雨宿蓬船 臥聽淋鈴不忍眠 却憶紫微情調逸 阻風中酒過年年

千山紅樹萬山雲 把酒相看日又曛 一曲離歌兩行淚 更知何地再逢君

江上閑衝細雨行 滿衣風灑綠荷聲 金騮掉尾橫鞭望 猶指廬陵半日程

不見安期悔上樓 寂寥人對鷺鷥愁 蘆花雨急江煙暝 何處潺潺獨棹舟

滿街楊柳綠絲煙 畫出清明二月天 好是隔簾花樹動 女郎撩亂送鞦韆

雕陰寒食足遊人 金鳳羅衣濕麝薰 腸斷入城芳草路 淡紅香白一羣羣

開元坡下日初斜 拜掃歸來走鈿車 可惜數株紅豔好 不知今夜落誰家

馬驕風疾玉鞭長 過去唯留一陣香 閑客不須燒破眼 好花皆屬富家郎

雨絲煙柳欲清明 金屋人閑煖鳳笙 永日迢迢無一事 隔街聞築氣毬聲

本期同此臥林丘 榾柮爐前擁布裘 何事却騎羸馬去 白雲紅樹不相留

明月嚴霜撲皁貂 羨君高臥正逍遙 門前積雪深三尺 火滿紅爐酒滿瓢

滿目牆匡春草深 傷時傷事更傷心 車輪馬跡今何在 十二玉樓無處尋

李白曾歌蜀道難 長聞白日上青天 今朝夜過焦崖閣 始信星河在馬前

昔年愛笑蠶家婦 今日辛勤自養蠶 仍道不愁羅與綺 女郎初解織桑籃

亂離時節別離輕 別酒應須滿滿傾 纔喜相逢又相送 有情爭得似無情

閨中莫妬新妝歸 陌上須慚傅粉郎 昨夜月明渾似水 入門唯覺一庭香

何代何王不戰爭 盡從離亂見清平 如今暴骨多於土 猶點鄉兵作戍兵

處處兵戈路不通 却從山北去江東 黃昏欲到壺關寨 匹馬寒嘶野草中

酒綠花紅客愛詩 落花春岸酒家旗 尋思避世爲逋客 不醉長醒也是癡

每吟富貴他人合 不覺汍瀾又濕衣 萬里日邊鄉樹遠 何年何路得同歸

半年辛苦葺荒居 不獨單寒腹亦虛 努力且爲田舍客 他年爲爾覓金魚

滿街芳草卓香車 僊子門前白日斜 腸斷東風各回首 一枝春雪凍梅花

嫩煙輕染柳絲黃 句引花枝笑凭牆 馬上王孫莫回首 好風偏逐羽林郎

南鄰酒熟愛相招 蘸甲傾來綠滿瓢 一醉不知三日事 任他童穉作漁樵

江村入夏多雷雨 曉作狂霖晚又晴 波浪不知深幾許 南湖今與北湖平

爾來中酒起常遲 臥看南山改舊詩 開戶日高春寂寂 數聲啼鳥上花枝

綠映紅藏江上村 一聲雞犬似山源 閉門盡日無人到 翠羽春禽滿樹喧

越鳥南翔鴈北飛 兩鄉雲路各言歸 如何我是飄飄者 獨向江頭戀釣磯

見人初解語嘔啞 不肯歸眠戀小車 一夜嬌啼緣底事 爲嫌衣少縷金華

白額頻頻夜到門 水邊蹤跡漸成羣 我今避世棲巖穴 巖穴如何又見君

停尊待爾怪來遲 手挈空缾毷氉歸 滿面春愁消不得 更看溪鷺寂寥飛

正向溪頭自采蘇 青雲忽得故人書 殷勤問我歸來否 雙闕而今畫不如

八月風波似鼓鼙 可堪波上各東西 殷勤早作歸來計 莫戀猿聲住建溪

上將鏖兵又欲旋 翠華巡幸已三年 營中不用栽楊柳 願戴儒冠爲控弦

南鄰公子夜歸聲 數炬銀燈隔竹明 醉凭馬鬃扶不起 更邀紅袖出門迎

睦州江上水門西 蕩槳揚帆各解攜 今日天涯夜深坐 斷腸偏憶阿銀犂

念爾辛勤歲已深 亂離相失又相尋 他年待我門如市 報爾千金與萬金

由來多感莫憑高 竟日衷腸似有刀 人事任成陵與谷 大河東去自滔滔

鍾陵風雪夜將深 坐對寒江獨苦吟 流落天涯誰見問 少卿應識子卿心

魂歸寥廓魄歸煙 只住人間十八年 昨日施僧裙帶上 斷腸猶繫琵琶弦

江頭沈醉泥斜暉 却向花前慟哭歸 惆悵一年春又去 碧雲芳草兩依依

自有春愁正斷魂 不堪芳草思王孫 落花寂寂黃昏雨 深院無人獨倚門

一生風月供惆悵 到處煙花恨別離 止竟多情何處好 少年長抱少年悲

搖落秋天酒易醒 淒淒長似別離情 黃昏倚柱不歸去 腸斷綠荷風雨聲

若非天上神仙宅 須是人間將相家 想得當時好煙月 管弦吹殺後庭花

前年相送灞陵春 今日天涯各避秦 莫向尊前惜沈醉 與君俱是異鄉人

枝枝交影鎖長門 嫩色曾沾雨露恩 鳳輦不來春欲盡 空留鶯語到黃昏

水殿年年占早芳 柔條風裏御爐香 如今萬乘多巡狩 輦路無陰綠草長

嫩葉初齊不耐寒 風和時拂玉欄干 征人去日曾攀折 泣雨傷春翠黛殘

一身從宦留京邑 五馬遙聞到舊山 已領煙霞光野徑 深慙老幼候柴關

清風借響松筠外 畫隼停暉水石間 定掩溪名在圖傳 共知軒蓋此登攀

淅淅寒流漲淺沙 月明空渚徧蘆花 離人偶宿孤邨下 永夜聞砧一兩家

三時賜食天廚近 再宿偷吟禁漏清 二十五家齊拔宅 人間已寫上昇名

靚妝纔罷粉痕新 迨曉風迴散玉塵 若遣有情應悵望 已兼殘雪又兼春

每到月圓思共醉 不宜同醉不成歡 一千二百如輪夜 浮世誰能得盡看

傾國可能勝效國 無勞冥寞更思回 太真雖是承恩死 祗作飛塵向馬嵬

荒骨潛銷壘已平 漢家曾說此交兵 如何萬古冤魂在 風雨時聞有戰聲

長筇自擔藥兼琴 話著名山即擬尋 從聽世人權似火 不能燒得臥雲心

晚學更求來世達 正懷非與百邪侵 古人名在今人口 不合于名不苦心

初向衆中留姓氏 敢期言下致時名 而今馬亦知人意 每到門前不肯行

春雷醉別鏡湖邊 官顯才狂正少年 紅燭滿汀歌舞散 美人迎上木蘭船

不將高蓋竟煙塵 自向蓬茅認此身 唐祖本來成大業 豈非姚宋是平人

月裏路從何處上 江邊身合幾時歸 十年九陌寒風夜 夢掃蘆花絮客衣

幾出東堂謝不才 便甘閒望故山迴 翻思未是離家久 更有人從外國來

鹿鳴筵上強稱賢 一送離家十四年 同隱海山燒藥伴 不求丹桂却登仙

生爲明代苦吟身 死作長江一逐臣 可是當時少知己 不知知己是何人

別後已聞師得道 不期猶在此山頭 昔時霜鬢今如漆 疑是年光却倒流

日透珠簾見冕旒 六宮爭逐百花毬 迴看不覺君王去 已聽笙歌在遠樓

一變姓名離百越 越城猶在范家無 他人不見扁舟意 却笑輕生泛五湖

嘉陵路惡石和泥 行到長亭日已西 獨倚闌干正惆悵 海棠花裏鷓鴣啼

四面湖光絕路岐 鸊鵜飛起暮鐘時 漁舟不用懸帆席 歸去乘風插柳枝

石罅引根非土力 冒寒猶助岳蓮光 綠槐生在膏腴地 何得無心拒雪霜

兵罷淮邊客路通 亂鴉來去噪寒空 可憐白骨攢孤塚 盡爲將軍覓戰功

九衢秋雨掩閑扉 不似干名似息機 貧病却慙牆上土 年來猶自換新衣

一爲鵝子二連花 三望青湖四石斜 惟有嶺湖居第五 山前却是宰臣家

雨中妝點望中黃 句引蟬聲送夕陽 憶昔當年隨計吏 馬蹄終日爲君忙

霓旌引上大羅天 別領新銜意自憐 蝴蝶流鶯莫先去 滿城春色屬羣仙

洪崖差遣探花來 檢點芳叢飲數杯 深紫濃香三百朵 明朝爲我一時開

九重煙暖折槐芽 自是升平好物華 今日始知春氣味 長安虛過四年花

探花時節日偏長 恬淡春風稱意忙 每到黃昏醉歸去 紵衣惹得牡丹香

池塘四五尺深水 籬落兩三般樣花 過客不須頻問姓 讀書聲裏是吾家

官事歸來衣雪埋 兒童燈火小茅齋 人家不必論貧富 惟有讀書聲最佳

時人莫訝再還鄉 簡冊分明劒佩光 駟馬高車太常樂 登庸門下憶賢良

清霜散漫似輕嵐 玉闕參差萬象涵 獨上秦臺最高處 舊山依約在東南

爛熳香風引貴遊 高僧移步亦遲留 可憐殿角長松色 不得王孫一舉頭

倚澗臨溪自屈蟠 雪花銷盡蘚花乾 幽枝好折爲談柄 入手方知有歲寒

斜拂中橋遠映樓 翠光駘蕩曉煙收 洛陽才子多情思 橫把金鞭約馬頭

高出營門遠出墻 朱闌門閉綠成行 將軍宴罷東風急 閑襯旌旗簇畫堂

彭澤先生酒滿船 五株栽向九江邊 長條細葉無窮盡 管領春風不計年

煬帝東遊意緒多 宮娃眉翠兩相和 一聲水調春風暮 千里交陰鎖汴河

纏繞春情卒未休 秦娥蕭史兩相求 玉句闌內朱簾卷 瑟瑟絲籠十二樓

春半煙深汴水東 黃金絲軟不勝風 輕籠行殿迷天子 拋擲長安似夢中

背將蹤跡向京師 出在先春入後時 落日灞橋飛雪裏 已聞南院有看期

曾搜景象恐通神 地下還應有主人 若把長江比湘浦 離騷不合自靈均

繫馬松間不忍歸 數巡香茗一枰棋 擬登絕頂留人宿 猶待滄溟月滿時

一自梁園失意回 無人知有掞天才 漢宮不鏁陳皇后 誰肯量金買賦來

薊北風煙空漢月 湘南雲水半蠻邊 寒爲旅鴈暖還去 秦越離家可十年

師名自越徹秦中 秦越難尋師所從 墨跡兩般詩一首 香爐峰下似相逢

使君曾被蟬聲苦 每見詞文即爲愁 況是楚江鴻到後 可堪西望發孤舟

江山節被雪霜遺 毒草過秋未擬衰 天不當時命鄒衍 亦將寒律入南吹

玉兔輪中方是樹 金鼇頂上別無山 雖然迴首見煙水 事主酬恩難便閑

一枝仙桂已攀援 歸去煙濤浦口邨 雖恨別離還有意 槐花黃日出青門

黃鳥啼煙二月朝 若教開即牡丹饒 天嫌青帝恩光盛 留與秋風雪寂寥

卻假青腰女剪成 綠羅囊綻綵霞呈 誰憐不及黃花菊 只遇陶潛便得名

須到露寒方有態 爲經霜裛稍無香 移根若在秦宮裏 多少佳人泣曉妝

陽數重時陰數殘 露濃風硬欲成寒 莫言黃菊花開晚 獨占樽前一日歡

隴鴈南飛河水流 秦城千里忍回頭 征行渾與求名背 九月中旬往夏州

金聲乃是古詩流 況有池塘春草儔 莫遣宣城獨垂號 雲山彼此謝公遊

吳中煙水越中山 莫把漁樵謾自寬 歸泛扁舟可容易 五湖高士是拋官

北闕秋期南國身 重關煙月五溪雲 風蟬已有數聲急 賴在陶家柳下聞

莫問靈均昔日遊 江蘺春盡岸楓秋 至今此事何人雪 月照楚山湘水流

錦江晴碧劒鋒奇 合有千年降聖時 天意從來知幸蜀 不關胎禍自蛾眉

劉超遊召郄詵陪 爲憶池亭舊賞來 紅杏花旁見山色 詩成因觸鼓聲回

綠鬟侍女手纖纖 新捧嫦娥出素蟾 衛玠官高難久立 莫辭雙卷水精簾

得人憎定繡芙蓉 愛鏁嫦娥出月蹤 侍女莫嫌擡素手 拔開珠翠待相逢

城上風生蠟炬寒 錦帷開處露翔鸞 已知秦女昇仙態 休把圓輕隔牡丹

夢裏相逢無後期 煙中解珮杳何之 虧蟾便是陳宮鏡 莫吐清光照別離

終向煙霞作野夫 一竿竹不換簪裾 直鉤猶逐熊羆起 獨是先生真釣魚

鐵馬嘶風一渡河 淚珠零便作驚波 鳴泉亦感上皇意 流下隴頭嗚咽多

龍腦移香鳳輦留 可能千古永悠悠 夜臺若使香魂在 應作煙花出隴頭

無人不愛今年閏 月看中秋兩度圓 唯恐雨師風伯意 至時還奪上樓天

掘蘭宮裏數名郎 好是乘軺出帝鄉 兩度還家還未有 別論光彩向冠裳

一朵千英綻曉枝 綵霞堪與別爲期 移根若在芙蓉苑 豈向當年有醒時

滋賦諴文侯李盛 終求一襲錦衣難 如何兩度還州里 兼借鄉人更剩觀

紫殿西頭月欲斜 曾草臨淮上相麻 潤筆已曾經奏謝 更飛章句問張華

龍舒太守人中傑 風韻堂中心似月 衆口聲光誇漢將 築頭勳業佐淮王

車如流水馬如龍 仙使高臺十二重 天上初移衡漢匹 可憐歌舞夜相從

桃花灼灼有光輝 無數成蹊點更飛 爲見芳林含笑待 遂同溫樹不言歸

樹色參差隱翠微 泉流百尺向空飛 傳聞此處投竿住 遂使茲辰扈蹕歸

散騎金貂服綵衣 松花水上逐春歸 懸知邑里遙相望 事主榮親代所稀

五原春色舊來遲 二月垂楊未挂絲 即今河畔冰開日 正是長安花落時

千鍾聖酒御筵披 六出祥英亂繞枝 即此神仙對瓊圃 何煩轍迹向瑤池

晴風麗日滿芳洲 柳色春筵祓錦流 皆言侍蹕橫汾宴 暫似乘槎天漢遊

鳳樓開闔引明光 花酎連添醉益香 欲知帝女薰天貴 金柯玉柱夜成行

金溪碧水玉潭沙 鳧舄翩翩弄日華 鬬雞香陌行春倦 爲摘東園桃李花

源水叢花無數開 丹跗紅萼間青梅 從今結子三千歲 預喜仙遊復摘來

東西吳蜀關山遠 魚來雁去兩難聞 莫怪常有千行淚 只爲陽臺一片雲

可憐濯濯春楊柳 攀折將來就纖手 妾容與此同盛衰 何必君恩能獨久

六鐘翕協六變成 八佾徜徉八風生 樂九韶兮人神感 美七德兮天地清

青郊上巳豔陽年 紫禁皇遊祓渭川 幸得歡娛承湛露 心同草樹樂春天

林間豔色驕天馬 苑裏穠華伴麗人 願逐南風飛帝席 年年含笑舞青春

西京上相出扶陽 東郊別業好池塘 自非仁智符天賞 安能日月共回光

池如明鏡月華開 山學香爐雲氣來 神藻飛爲鶺鴒賦 仙聲颺出鳳皇臺

花蕚樓前雨露新 長安城裏太平人 龍銜火樹千重焰 雞踏蓮花萬歲春

帝宮三五戲春臺 行雨流風莫妬來 西域燈輪千影合 東華金闕萬重開

摩遮本出海西胡 琉璃寶服紫髯鬍 聞道皇恩遍宇宙 來將歌舞助歡娛

繡裝帕額寶花冠 夷歌騎舞借人看 自能激水成陰氣 不慮今年寒不寒

臘月凝陰積帝臺 豪歌急鼓送寒來 油囊取得天河水 將添上壽萬年杯

寒氣宜人最可憐 故將寒水散庭前 惟願聖君無限壽 長取新年續舊年

昭成皇后帝家親 榮樂諸人不比倫 往日霜前花委地 今年雪後樹逢春

暮春三月日重三 春水桃花滿禊潭 廣樂逶迤天上下 仙舟搖衍鏡中酣

平湖一望上連天 林景千尋下洞泉 忽驚水上光華滿 疑是乘舟到日邊

巴陵一望洞庭秋 日見孤峰水上浮 聞道神仙不可接 心隨湖水共悠悠

山庭迥迥面長川 江樹重重極遠煙 形影相追高翥鳥 心腸倂斷北風船

去年寒食洞庭波 今年寒食襄陽路 不辭著處尋山水 秪畏還家落春暮

瘴江西去火爲山 炎徼南窮鬼作關 從此更投人境外 生涯應在有無間

乘春祓禊逐風光 扈蹕陪鑾渭渚傍 還笑當時水濱老 衰年八十待文王

綺蕚成蹊遍籞芳 紅英撲地滿筵香 莫將秋宴傳王母 來比春華奉聖皇

上林花鳥暮春時 上巳陪遊樂在茲 此日欣逢臨渭賞 昔年空道濟汾詞

曲榭迴廊繞澗幽 飛泉噴下溢池流 祗應感發明王夢 遂得邀迎聖帝遊

牽牛南渡象昭回 學鳳樓成帝女來 平旦鵷鸞歌舞席 方宵鸚鵡獻酬杯

田郎才貌出咸京 潘子文華向洛城 願以深心留善政 當令強項謝高名

侯家主第一時新 上席華年不惜春 珠釭綴日那知夜 玉斝流霞畏底晨

金牓重樓開夜扉 瓊筵愛客未言歸 銜歡不覺銀河曙 盡醉那知玉漏稀

秦樓宴喜月裴回 妓筵銀燭滿庭開 坐中香氣排花出 扇後歌聲逐酒來

河洛風煙壯市朝 送君飛鳧去漸遙 更思明年桃李月 花紅柳綠宴浮橋

鳳樓䆗窱凌三襲 翠幌玲瓏瞰九衢 複道中宵留宴衎 彌令上客想踟躕

宮殿沈沈月欲分 昭陽更漏不堪聞 珊瑚枕上千行淚 不是思君是恨君

送文迎武遞參差 一始一終光聖儀 四海生人歌有慶 千齡孝享肅無虧

晨起梳頭忽自悲 鏡中親見數莖絲 從今休說龍泉劍 世上恩讐報已遲

六國商於恨最多 良弓休綰劍休磨 君王不翦如簧舌 再得張儀欲奈何

荆楚南來又北歸 分明舌在不應違 懷王本是無心者 籠得蒼蠅却放飛

朝露灑時如濯錦 晚風飄處似遺鈿 重門剩著黃金鎖 莫被飛瓊摘上天

五樹旌封許歲寒 挽柯攀葉也無端 爭如澗底凌霜節 不受秦皇亂世官

杏苑簫聲好醉鄉 春風嘉宴更無雙 憑誰爲謔穆天子 莫把瑤池並曲江

綠綺新裁織女機 擺風搖日影離披 只應青帝行春罷 閑倚東牆卓翠旗

楚甸秦原萬里平 誰教根向路傍生 輕蹄繡轂長相蹋 合是榮時不得榮

布衣空手取中原 勁卒雄師不足論 楚國八千秦百萬 豁開胸臆一時吞

不望金輿到錦帷 人間樂極即須悲 若言要識愁中貌 也似君恩日日衰

招得香魂爵少翁 九華燈燭曉還空 漢王不及吳王樂 且與西施死處同

不用牽心恨畫工 帝家無策及邊戎 香魂若得昇明月 夜夜還應照漢宮

二百年來事遠聞 從龍誰解盡如雲 張均兄弟皆何在 却是楊妃死報君

七貴五侯生肯退 利塵名網死當拋 黔婁寂寞嚴陵臥 借問何人與結交

休把羸蹄蹋霜雪 書成何處獻君王 嵩山好與浮丘約 三十六峰雲外鄉

百萬僧中不爲僧 比君知道僅誰能 無家寄泊南安縣 六月門前也似冰

兩鬢當春却似秋 僻居誇近野僧樓 落花明月皆臨水 明月不流花自流

晉楚忙忙起戰塵 龔黃門外有高人 一畦雲薤三株竹 席上先生未是貧

慈恩雁塔參差榜 杏苑鶯花次第遊 白日有愁猶可散 青山高臥況無愁

獻書猶未達明君 何事先遊岱岳雲 惟有春風護冤魄 與生青草蓋孤墳

園綺生雖逢漢室 巢由死不謁堯階 夫君歿去何人葬 合取夷齊隱處埋

買骨須求騏驥骨 愛毛宜採鳳皇毛 駑駘燕雀堪何用 仍向人前價例高

賦就長安振大名 斬蛇功與樂天爭 歸來延壽溪頭坐 終日無人問一聲

宿有喬林飲有溪 生來蹤跡遠塵泥 不知心更愁何事 每向深山夜夜啼

誰開黃帝橋山冢 明月飛光出九泉 狼藉蘚痕磨不盡 黑雲殘點汙秋天

苒苒雙雙拂畫欄 佳人偷眼再三看 莫欺翼短飛長近 試就花間撲已難

栩栩無因繫得他 野園荒徑一何多 不聞絲竹誰教舞 應仗流鶯爲唱歌

素手春溪罷浣紗 巧裁明月半彎斜 齊宮合贈東昏寵 好步黃金菡萏花

山掌林中第一人 鶴書時或問眠雲 莫言疎野全無事 明月清風肯放君

長養薰風拂曉吹 漸開荷芰落薔薇 青蟲也學莊周夢 化作南園蛺蝶飛

負罪將軍在北朝 秦淮芳草綠迢迢 高臺愛妾魂銷盡 始得丘遲爲一招

久戍臨洮報未歸 篋香銷盡別時衣 身輕願比蘭堦蝶 萬里還尋塞草飛

永巷頻聞小苑遊 舊恩如淚亦難收 君前願報新顏色 團扇須防白露秋

忽憶明皇西幸時 暗傷潛恨竟誰知 佩蘭應語宮臣道 莫向金盤進茘枝

冷燭無煙綠蠟乾 芳心猶卷怯春寒 一緘書箚藏何事 會被東風暗拆看

兩川花捧御衣香 萬歲山呼輦路長 天子還從馬嵬過 別無惆悵似明皇

閑釣江魚不釣名 瓦甌斟酒暮山青 醉頭倒向蘆花裏 却笑無端犯客星

苧蘿山下如花女 占得姑蘇臺上春 一笑不能亡敵國 五湖何處有功臣

萬乘淒涼蜀路歸 眼前珠翠與心違 重華不是風流主 湘水猶傳泣二妃

華清宮裏打撩聲 供奉絲簧束手聽 寂莫鑾輿斜谷裏 是誰翻得雨淋鈴

柏臺蘭省共清風 鳴玉朝聯夜被同 肯信人間有兄弟 一生長在別離中

溪上寒梅初滿枝 夜來霜月透芳菲 清光寂莫思無盡 應待琴尊與解圍

絕粒空山秋復春 欲看滄海化成塵 近拋三井更深去 不怕虎狼唯怕人

雪竇峰前一派懸 雪竇五月無炎天 客塵半日洗欲盡 師到白頭林下禪

回塘雨脚如繰絲 野禽不起沈魚飛 耕蓑釣笠取未暇 秋田有望從淋漓

坐看黑雲銜猛雨 噴灑前山此獨晴 忽驚雲雨在頭上 却是山前晚照明

長門花泣一枝春 爭奈君恩別處新 錯把黃金買詞賦 相如自是薄情人

自憐三十未西遊 傍山尋水過却秋 一夜雨聲多少事 不思量盡到心頭

玄德蒼黃起臥龍 鼎分天下一言中 可憐蜀國關張後 不見商量徐庶功

百二山河壯帝畿 關門何事更開遲 應從漏却田文後 每度聞雞不免疑

江上聞鶯禁火時 百花開盡柳依依 故園兄弟別來久 應到清明猶望歸

積雪消來溪水寬 滿樓明月碎琅玕 漁人拋得釣筒盡 却放輕舟下急灘

桐谷孫枝已上弦 野人猶臥白雲邊 九天飛錫應相誚 三到行朝二十年

正月二月村墅閑 餘糧未乏人心寬 南鄰雨中揭屋笑 酒熟數家來相看

故友從來匪石心 諫多難得主恩深 行朝半夜煙塵起 曉殿吁嗟一鏡沈

天涯時有北來塵 因話它人及故人 也是先皇能罪己 殿前頻得觸龍鱗

猨臂將軍去似飛 彎弓百步虜無遺 漢文自與封侯得 何必傷嗟不遇時

酒醒撥剔殘灰火 多少淒涼在此中 爐畔自斟還自醉 打窗深夜雪兼風

柴門深掩古城秋 背郭緣溪一徑幽 不有小園新竹色 君來那肯暫淹留

天外曉嵐和雪望 月中歸棹帶冰行 相逢半醉吟詩苦 應抵寒猨褭樹聲

雨霽長空蕩滌清 遠山初出未知名 夜來江上如鉤月 時有驚魚擲浪聲

瑟瑟香塵瑟瑟泉 驚風驟雨起爐煙 一甌解却山中醉 便覺身輕欲上天

百幅輕明雪未融 薛家凡紙漫深紅 不應點染閑言語 留記將軍蓋世功

紫微才調復知兵 長覺風雷筆下生 還有枉拋心力處 多於五柳賦閑情

海上乘查便合仙 若無仙骨未如船 人間亦有支機石 虛被聲名到洞天

陶集篇篇皆有酒 崔詩句句不無杯 醉來已共身安約 讓却詩人作酒魁

籬外誰家不繫船 春風吹入釣魚灣 小童疑是有村客 急向柴門去却關

買得晨雞共雞語 常時不用等閑鳴 深山月黑風雨夜 欲近曉天啼一聲

屬城甘雨幾經春 聖主全分付越人 俗眼不知青瑣貴 江頭爭看碧油新

霧撚煙搓一索春 年年長似染來新 應須喚作風流線 繫得東西南北人

宮花一朵掌中開 緩急翻爲敵國媒 六里江山天下笑 張儀容易去還來

憶得前年君寄詩 海邊三見早梅詞 與君猶是海邊客 又見早梅花發時

憶得去年有遺恨 花前未醉到無花 清芳一夜月通白 先脫寒衣送酒家

寒食權豪盡出行 一川如畫雨初晴 誰家絡絡游春盛 擔入花間軋軋聲

鞍馬和花總是塵 歌聲處處有佳人 五陵年少麤於事 栲栳量金買斷春

宦途最重是文衡 天與愚夫著盛名 三主禮闈年八十 門生門下見門生

金榜曉懸生世日 玉書潛記上升時 九華山色高千尺 未必高於第八枝

塵滿金爐不炷香 黃昏獨自立重廊 笙歌何處承恩寵 一一隨風入上陽

長門槐柳半蕭疎 玉輦沈思恨有餘 紅淚漸消傾國態 黃金誰爲達相如

幾處兵戈阻路岐 憶山心切與山違 時難何處披懷抱 日日日斜空醉歸

一別杜陵歸未期 秪憑魂夢接親知 近來欲睡兼難睡 夜夜夜深聞子規

未櫛憑欄眺錦城 煙籠萬井二江明 香風滿閣花盈戶 樹樹樹梢啼曉鶯

萬古亭亭倚碧霄 不成擎亦不成招 何如掬取天池水 灑向人間救旱苗

頃年曾住此中來 今日重游事可哀 憶得幾家歡宴處 家家家業盡成灰

到處逢人求至藥 幾回染了又成絲 素絲易染髭難染 墨翟當時合泣髭

洛陽風景實堪哀 昔日曾爲瓦子堆 不是我公重葺理 至今猶是一堆灰

十年揮素學臨池 始識王公學衛非 草聖未須因酒發 筆端應解化龍飛

碧幢仁施合洪鈞 桂樹林前倍得春 莫戀此時好風景 磻溪不是釣漁人

南行忽見李深之 手舞如蜚令不疑 任有風流兼蘊藉 天生不似鄭都知

舊國深恩不易酬 又離繼母出他州 誰知天怒無因息 積媿終身乞速休

空山澗畔枯松樹 禪老堂頭甲乙身 傳是昔朝僧種著 下頭應有茯苓神

澤國江山入戰圖 生民何計樂樵蘇 憑君莫話封侯事 一將功成萬骨枯

傳聞一戰百神愁 兩岸彊兵過未休 誰道滄江總無事 近來長共血爭流

寂寂陰溪水漱苔 塵中將得苦吟來 東峰道士如相問 縣令而今不姓梅

若到江州二林寺 遍遊應未出雲霞 廬山瀑布三千仞 畫破青霄始落斜

師言結夏入巴峰 雲水廻頭幾萬重 五月峨眉須近火 木皮領重只如冬

閩地高僧楚地逢 僧遊蠻錫挂垂松 白雲逸性都無定 纔出雙峰愛五峰

可憐時節足風情 杏子粥香如冷餳 無奈春風輸舊火 遍教人喚作山櫻

無雲世界秋三五 共看蟾盤上海涯 直到天頭天盡處 不曾私照一人家

憶昔同游紫閣雲 別來三十二回春 白頭相見雙林下 猶是清朝未退人

粉牆殘月照宮祠 宴闋銀瓶一半欹 學語鸎兒飛未穩 放身斜墜綠楊枝

劈碎琅玕意有餘 細泉高引入香廚 山僧未肯言根本 莫是銀河漏泄無

垂白商於原下住 兒孫共死一身忙 木弓未得長離手 猶與官家射麝香

秋風颯颯猨聲起 客恨猨哀一相似 漫向孤危驚客心 何曾解入笙歌耳

莫道春花獨照人 秋花未必怯青春 四時風雨沒時節 共保松筠根底塵

愁看賊火起諸烽 偷得餘程悵望中 一國半爲亡國燼 數城俱作古城空

一架長條萬朵春 嫩紅深綠小窠勻 只應根下千年土 曾葬西川織錦人

數竿蒼翠擬龍形 峭拔須教此地生 無限野花開不得 半山寒色與春爭

高拂危樓低拂塵 灞橋攀折一何頻 思量却是無情樹 不解迎人只送人

十年兵火真多事 再到禪扉却破顏 唯有兩般燒不得 洞庭湖水老僧閑

征蠻破虜漢功臣 提劒歸來萬里身 笑倚凌煙金柱看 形容憔悴老於真

三千宮女露蛾眉 笑煮黃金日月遲 麟鳳隔雲攀不及 空山惆悵夕陽時

游子離魂隴上花 風飄浪卷遶天涯 一年十二度圓月 十一回圓不在家

川靜星高櫟已枯 南山落石水聲麤 白雲釣客窗中宿 臥數嵩峰聽五湖

愛酒耽棊田處士 彈琴詠史賈先生 御溝臨岸有雲石 不見鶴來何處行

十萬里程多少磧 沙中彈舌授降龍 五天到日應頭白 月落長安半夜鐘

古來無此戰爭功 日日戈船卷海風 一遇靈鼇開睡眼 六朝灰盡九江空

主人寂寞客屯邅 愁絕終南滿案前 乞取中庭藤五尺 爲君高斸扣青天

賈生詩卷惠休裝 百葉蓮花萬里香 供得半年吟不足 長須字字頂司倉

毛褐斜肩背負經 曉思吟入竇山青 峰前野水橫官道 踏着秋天三四星

不羨王公與貴人 唯將雲鶴自相親 閑來石上觀流水 欲洗禪衣未有塵

竹引山泉玉甃池 栽蓮莫怪藕生絲 如何不似麻衣客 坐對秋風待一枝

入雲晴斸茯苓還 日暮逢迎木石間 看待詩人無別物 半潭秋水一房山

水木清涼夜直廳 愁人樓上唱寒更 坐勞同步簾前月 鼠動牀頭印鎖聲

吟上山前數竹枝 葉翻似雪落霏霏 枕前明月誰動影 睡裏驚來不覺歸

吾家舊物賈生傳 入內遙分錫杖泉 鶴去帝移宮女散 更堪嗚咽過樓前

雨澀秋刀剃雪時 菴前曾禮草堂師 居人昨日相過說 鶴已生孫竹滿池

葛洪卷與江淹賦 名動天邊傲石居 兩蜀詞人多載後 同君諱却馬相如

春日遲遲春草綠 野棠開盡飄香玉 繡嶺宮前鶴髮翁 猶唱開元太平曲

月籠翠葉秋承露 風亞繁梢暝掃煙 知道雪霜終不變 永留寒色在庭前

桂冷香聞十里間 殿臺渾不似人寰 日斜回首江頭望 一片晴雲落後山

風急雲輕鶴背寒 洞天誰道却歸難 千山萬水瀛洲路 何處煙飛是醮壇

無客不言雲外見 爲文長遣世間知 一聲松徑寒吟後 正是前山雪下時

細腰宮盡舊城摧 神女歸山更不來 唯有楚江斜日裏 至今猶自繞陽臺

王母階前種幾株 水晶簾內看如無 只應漢武金盤上 瀉得珊珊白露珠

記得花開雪滿枝 和蜂和蝶帶花移 如今花落遊蜂去 空作主人惆悵詩

雀兒未逐颺風高 下視鷹鸇意氣豪 自謂能生千里足 黃昏依舊委蓬蒿

惆悵殘花怨暮春 孤鸞舞鏡倍傷神 清詞好箇干人事 疑是文姬第二身

蘭蕙芬香見玉姿 路傍花笑景遲遲 苧蘿山下無窮意 併在三鄉惜別時

女几山前嵐氣低 佳人留恨此中題 不知雲雨歸何處 空使王孫見即迷

浣紗游女出關東 舊跡新詞一夢中 槐陌柳亭何限事 年年迴首向春風

來時歡笑去時哀 家國迢迢向越臺 待寫百年幽思盡 故宮流水莫相催

紅粉蕭娘手自題 分明幽怨發雲閨 不應更學文君去 泣向殘花歸剡溪

無姓無名越水濱 芳詞空怨路傍人 莫教才子偏惆悵 宋玉東家是舊鄰

會稽王謝兩風流 王子沉淪謝女愁 歸思若隨文字在 路傍空爲感千秋

洛川依舊好風光 蓮帳無因見女郎 雲雨散來音信斷 此生遺恨寄三鄉

南北千山與萬山 軒車誰不思鄉關 獨留芳翰悲前跡 陌上恐傷桃李顏

忽聞梅福來相訪 笑著荷衣出草堂 兒童不慣見車馬 走入蘆花深處藏

日暮堂前花蘂嬌 爭拈小筆上牀描 繡成安向春園裏 引得黃鶯下柳條

蓬頭穉子學垂綸 側坐莓苔草映身 路人借問遙招手 怕得魚驚不應人

胡風似劒鎪人骨 漢月如鉤釣胃腸 魂夢不知身在路 夜來猶自到昭陽

入門堪笑復堪憐 三徑苔荒一釣船 慙愧四隣教斷火 不知廚裏久無煙

江西昔日推韓注 袁水今朝數趙祥 縱使文翁能待客 終栽桃李不成行

移壁迴窗費幾朝 指鐶偷解博紅椒 無端鬬草輸鄰女 更被拈將玉步搖

寒繡衣裳餉阿嬌 新團香獸不禁燒 東鄰起樣裙腰闊 剩蹙黃金線幾條

試共卿卿語笑初 畫堂連遣侍兒呼 寒肌不耐金如意 白獺爲膏郎有無

引君來訪洞中仙 新月如眉拂戶前 領取嫦娥攀取桂 便從陵谷一時遷

尋常凡木最輕樗 今日尋樗桂不如 漢高新破咸陽後 英俊奔波遂喫虛

言自雲山訪我來 每聞奇秘覺叨陪 吾師不飲人間酒 應待流霞即舉杯

霜髭擁頷對窮秋 著白貂裘獨上樓 向北望星提劒立 一生長爲國家憂

絕頂新秋生夜涼 鶴翻松露滴衣裳 前峰月映半江水 僧在翠微開竹房

靈江江上幘峰寺 三十年來兩度登 野鶴尚巢松樹徧 竹房不見舊時僧

清秋絕頂竹房開 松鶴何年去不迴 惟有前峰明月在 夜深猶過半江來

歷代興亡億萬心 聖人觀古貴知今 古今成敗無多事 月殿花臺幸一吟

考摭妍媸用破心 翦裁千古獻當今 閑吟不是閑吟事 事有閑思閑要吟

祆氛不起瑞煙輕 端拱垂衣日月明 傳事四方無外役 茅茨深處土堦平

進善懲奸立帝功 功成揖讓益溫恭 滿朝卿士多元凱 爲黜兜苗與四兇

蒼梧一望隔重雲 帝子悲尋不記春 何事淚痕偏在竹 貞姿應念節高人

瀟湘何代泣幽魂 骨化重泉志尚存 若道地中休下淚 不應新竹有啼痕

堯違天孽賴詢謨 頓免洪波浸碧虛 海內生靈微伯禹 盡應隨浪化爲魚

萬古龍門一旦開 無成甘死作黃能 司空定有匡堯術 九載之前何處來

師保何人爲琢磨 安知父祖苦辛多 酒酣禽色方爲樂 詎肯閑聽五子歌

人惟邦本本由農 曠古誰高后稷功 百穀且繁三曜在 牲牢郊祀信無窮

昭然明德報天休 禴祭惟馨勝殺牛 二老五侯何所詐 不歸商受盡歸周

文王寢膳武王隨 內豎言安色始怡 七載豈堪囚羑里 一夫爲報亦何疑

昌獵關西紂獵東 紂憐崇虎棄非熊 危邦自謂多麟鳳 肯把王綱取釣翁

東鄰不事事西鄰 御物卑和物自親 天下言知天下者 兆人無主屬賢人

千妖萬態逞妍姿 破國亡家更是誰 匡政必能除苟媚 去邪當斷勿狐疑

陵柏無心竹變秋 不能同戚擬同休 歲寒焉在空垂涕 覆水如何欲再收

文武傳芳百代基 幾多賢哲守成規 仍聞吐握延儒素 猶恐民疵未盡知

讓國由衷義亦乖 不知天命匹夫才 將除暴虐誠能阻 何異崎嶇助紂來

伊商胡越尚同圖 管蔡如何有異謨 不念祖宗危社稷 強于仁聖遣行誅

成王有過伯禽笞 聖惠能新日自奇 王道既成何所感 越裳呈瑞鳳來儀

狼煙篝火爲邊塵 烽候那宜悅婦人 厚德未聞聞厚色 不亡家國幸亡身

犬戎西集殺幽王 邦土何由不便亡 宜臼東來年更遠 川流難絕信源長

吳魯燕韓豈別宗 曾無外禦但相攻 當時周鄭誰爲相 交質將何服遠戎

周室衰微不共匡 干戈終日互爭強 諸侯若解尊天子 列國何因次第亡

今古難隄是小人 苟希榮寵任相親 陳謀不信懷憂懼 反間須防却害身

齊甲強臨力有餘 魯莊爲戰念區區 魚麗三鼓微曹劌 肉食安能暇遠謨

賢爲鄰用國憂危 廟算無非委豔奇 兩葉翠娥春乍展 一毛須去不難吹

好龍天爲降真龍 及見真龍瘁厥躬 接下不勤徒好士 葉公何異魯哀公

鴻鵠輕騰萬里高 何殊朝野得賢豪 能知翼戴穹蒼力 不是蒙茸腹背毛

滅虢吞虞未息兵 柔秦敗楚霸威成 文公徒欲三強服 分晉元來是六卿

覺病當宜早問師 病深難療恨難追 晉侯徒有秦醫緩 疾在膏肓救已遲

子魚無隱欲源清 死不忘忠感衛靈 伯玉既親知德潤 殘桃休喫悟蘭馨

誰與陳君嫁禍來 孔寧行父夏姬媒 靈公徒認徴舒面 至死何曾識禍胎

楚聘宣尼欲道光 是時陳蔡畏鄰強 庸謀但解遮賢路 不解迎賢謀自昌

芹中遇蛭強爲吞 不欲緣微有害人 何事免成心腹疾 皇天惟德是相親

不聽陳軫信張儀 六里商於果見欺 既舍黔中西換得 又令生去益堪悲

不得商於又失齊 楚懷方寸一何迷 明知秦是虎狼國 更忍車輪獨向西

韓惠開渠止暴秦 營田萬頃飽秦人 何殊般肉供羸獸 獸壯安知不害身

秦陷荆王死不還 秪緣偏聽子蘭言 頃襄還信子蘭語 忍使江魚葬屈原

猛獸來兵秪爲文 豈宜涼德擬圖尊 君看豹彩蒙麋質 人取無難必不存

未知軍法忌偏頗 徒解于思腹漫皤 昔日羊斟曾不預 今朝爲政事如何

諸孟憎吾似犬獰 賢臧哭孟倍傷情 季孫愛我如甘疾 疾足亡身藥故寧

吳起南奔魏國荒 必聽公叔失賢良 無謀縱欲離安邑 可免河溝徙大梁

莊辛正諫謂妖詞 兵及鄢陵始悔思 見兔必能知顧犬 亡羊補棧未爲遲

曾嫌勝己害賢人 鑽火明知速自焚 斷足爾能行不足 逢君誰肯不酬君

失水枯鱗得再生 翳桑無地謝深情 朱輪爲染酬恩血 公子何由見赤誠

秦襲邯鄲歲月深 何人沾贈郭開金 廉頗還國李牧在 安得趙王爲爾擒

桮羹忍啜得非忠 巧佞胡爲惑主聰 盈篋謗書能寢默 中山不是樂羊功

割地求和國必危 安知堅守絕來思 年年來伐年年割 割盡韓鄲何所之

門客家臣義莫儔 漆身吞炭不能休 中行智伯思何異 國士終期國士酬

不識囊中頴脫錐 功成方信有英奇 平原門下三千客 得力何曾是素知

定獲英奇不在多 然須設網遍山河 禽雖一目羅中得 豈可空張一目羅

下客常才不足珍 誰爲狗盜脫強秦 秦關若待雞鳴出 笑殺臨淄土偶人

門下三千各自矜 頻彈劍客獨無能 田文不厭無能客 三窟全身果有憑

兔窟穿成主再興 輩流狐伏敢驕矜 馮讙不是無能者 要試君心欲展能

在家能子必能臣 齊將功成以孝聞 改葬義無欺死父 臨戎安肯背生君

磷磷誰爲惑溫溫 至寶凡姿甚易分 自是時人多貴耳 目無明鑒使俱焚

吹毛霜刃過千金 生許徐君死挂林 寶劍徒稱無價寶 行心更貴不欺心

理國無難似理兵 兵家法令貴遵行 行刑不避君王寵 一笑隨刀八陣成

信聽讒言疾不除 忠臣須殺竟何如 會稽既雪夫差死 泉下胡顏見子胥

寶貴親仁與善鄰 鄰兵何要互相臻 螳蜋定是遭黃雀 黃雀須訪挾彈人

百步穿楊箭不移 養由堪教聽弘規 身隆業著未知退 勿遣功名一旦隳

鬻拳強諫懼威刑 退省懷慙不顧生 雙刖忍行留痛恨 惟君適足見忠誠

反刃相酬是匹夫 安知突騎駕羣胡 有心爲報懷權畧 可在於期與地圖

幾尺如霜利不羣 恩仇未報反亡身 誠哉利器全由用 可惜吹毛不得人

丹青徒有逞諠譁 有足由來不是蛇 殺將破軍爲柱國 君今官極更何加

廚拋敗肉士懷飢 倉爛餘糧客未炊 臨難欲行求死士 將何恩信致扶危

忠臣祝壽吐嘉詞 鮑叔臨軒酒一巵 安不忘危臣所願 願思危困必無危

正人徒以刃相危 貪利忘忠死不爲 麋鹿命懸當有處 驅車何必用奔馳

下澤逢蛇蓋是常 還如山上見豺狼 國中有怪非蛇獸 不用賢能是不祥

馬斃廐人欲就刑 百年臨盡一言生 賴逢賢相能匡救 仍免吾君播惡聲

重祿存家不敢言 小臣憂禍亦如然 明開諫諍能無罪 秪此宜爲理國先

老能勸學照餘生 似夜隨燈到處明 往行前言如不見 暗中無燭若爲行

三國連兵敵就擒 晉陽城下碧波深 風濤撼處看沈趙 舟楫不從飜自沈

攻城來下惜先分 一旦家邦屬四鄰 徒逞威強稱智伯 不知權變是愚人

君子常聞不迫危 城崩何用急重圍 叛亡能退修文德 果見中牟以義歸

三逐鄉閭五去君 莫知何地可容身 楊回不是逢英鑒 白首無成一旅人

陋巷簞瓢困有年 是時端木飫腥膻 宣尼行教何形迹 不肯分甘救子淵

救魯亡吳事可傷 誰令利口說田常 吳亡必定由端木 魯亦宜其運不長

一言能使定安危 安己危人是所宜 仁義不思垂教化 背恩亡德豈儒爲

鄭相清賢慎有餘 好魚魚至竟何如 退魚留得終身祿 祿在何憂不得魚

爲政何門是化源 寬仁高下保安全 如嫌水德人多狎 拯溺宜將猛濟寬

美酒濃馨客要沽 門深誰敢強提壺 苟非賢主詢賢士 肯信沽人畏子獹

社鼠穿牆巧庇身 何由攻灌若爲燻 能知窟穴依形勢 不聽讒邪是聖君

西子能令轉嫁吳 會稽知爾啄姑蘇 跡高塵外功成處 一葉翩翩在五湖

滿朝皆醉不容醒 衆濁如何擬獨清 江上流人真浪死 誰知浸潤悞深誠

春申隨質若王圖 爲主輕生大丈夫 女子異心安足聽 功成何更用陰謨

連環要解解非難 忽碎瑤堦一旦間 兩國相持兵不解 會應俱碎似連環

側影頻移未退朝 喜逢賢相日從高 當時不有樊姬問 令尹何由進叔敖

三往何勞萬乘君 五來方見一微臣 微臣傲爵能輕主 霸主如何敢傲人

敵臨烹子一何庸 激怒來軍速自攻 結怨豈思圍不解 愚謀多以殺爲雄

簡子雄心蓄霸機 賢愚聊欲試諸兒 假言藏寶非真寶 不是生知焉得知

諤諤能昌唯唯亡 亦由匡正得賢良 一從忠讜無周舍 吾過何人爲短長

門人曾不有提彌 連嗾呀呀孰敢支 臨難若教無苟免 亂朝爭那以獒爲

去年秦伐我宜陽 今歲天災旱且荒 對此不思人力困 樓門何可更高張

冒雨如何固出畋 慮乖羣約失乾乾 文侯不是貪禽者 示信將爲教化先

陳樂無懽璧在隅 宰臣懷智有微謨 苟非成子當明哲 誰是仁人可託孤

丱歲徒聞有壯名 及令爲副誤荆卿 是時環柱能相副 誰謂燕囚事不成

太子無嫌禮樂虧 願聽貧富與安危 賤貧驕物貧終在 富貴驕人貴必隳

穰穰何禱手何賷 一呷村漿與隻雞 以少求多誠可笑 還如輕幣欲全齊

戲問將何對所耽 滑稽無骨是常譚 昔時王者皆通四 近見君王祗好三

曲突徙薪不謂賢 焦頭爛額饗盤筵 時人多是輕先見 不獨田家國亦然

少年爲吏慮非循 一騎奔追委使臣 使者不追何所對 車中緣見白頭人

船驥由來是股肱 在虞虞滅在秦興 裁量何異刀將尺 秪繫用之能不能

童稚逢蛇歎不祥 慮悲來者爲埋藏 是知陽報由陰施 天爵昭然契日彰

昔迸燒牛發戰機 夜奔驚火走燕師 今來躍馬懷驕惰 十萬如無一撮時

子憐溫潤欲歸仁 吾貴堅廉是寶身 自有不貪身內寶 玉人徒獻外來珍

虞虢相依自保安 謀臣吞度不爲難 貪憐璧馬迷香餌 肯信之奇諭齒寒

九牧金鎔物像成 辭昏去亂祚休明 興亡在德不在鼎 楚子何勞問重輕

夜雨鄰娃告屋傾 一宵從寄念悲驚 誠知獨處從燒燭 君子行心要自明

強兵四合國將危 賴有謀臣爲發揮 城內蒿銅誠自有 無謀誰解見玄機

按劍臨籠震咄呼 鷂甘梟戮伏鳩辜 能憐鈍拙誅豪俊 憫弱摧強真丈夫

趙解重圍魏再昌 信陵賢德日馨芳 昏蒙愚主聽讒說 公子云亡國亦亡

屠肆監門一賤微 信陵交結國人非 當時不是二君計 匹馬那能解趙圍

走敵存亡義有餘 全由雄勇與英謨 但如公子能交結 朱亥侯嬴何代無

鹿馬何難辨是非 寧勞卜筮問安危 權臣爲亂多如此 亡國時君不自知

盜賊縱橫主惡聞 遂爲流矢犯君軒 怪言何不早言者 若使早言還不存

趙高胡亥速天誅 率土興兵怨毒痡 豐沛見機羣小吏 功成兒戲亦何殊

秦法煩苛霸業隳 一夫攘臂萬夫隨 王侯無種英雄志 燕雀喧喧安得知

九垓垂定棄謀臣 一陣無功便殺身 壯士誠知輕性命 不思辜負八千人

智士寧爲暗主謨 范公曾不讀兵書 平生心力爲誰盡 一事無成空背疽

愛子從烹報主時 安知強啜不含悲 太公懸命臨刀几 忍取桮羹欲爲誰

北伐匈奴事可悲 當時將相是其誰 君臣束手平城裏 三十萬兵能忍飢

爲主堅能不顧身 赴湯蹈火見忠臣 後來邦國論心義 誰是君王出熱人

共怪酇侯第一功 咸稱得地合先封 韓生不是蕭君薦 獵犬何人爲指蹤

社肉分平未足奇 須觀大用展無私 一朝如得宰天下 必使還如宰社時

黥布稱兵孰敢當 薛公三計爲斟量 上中良策知非用 南取長沙是死鄉

上將風戈賞罰明 矛鋋嚴閉亞夫營 人君却稟將軍令 按轡垂鞭爲緩行

儒素逢時得自媒 忽從徒步列公台 北辰如不延吾輩 東閣何由逐汝開

棟梁徒自保堅貞 毀穴難防雀鼠爭 不是主人知詐僞 如何柱石免欹傾

漢代中微亦再昌 忠臣憂國冀修禳 赤精符讖誠非妄 枉殺無辜夏賀良

權歸諸呂牝雞鳴 殷鑒昭然詎可輕 新室不囚崇外戚 水中安敢寄生營

重賦嚴刑作禍胎 豈知由此亂離媒 家傳揖讓亦難濟 況是身從傾篡來

銅馬朱眉滿四方 總緣居攝亂天常 因君多少布衣士 不是公卿即帝王

不拔金釵賂漢臣 徒嗟玉豔委胡塵 能知貨賄移妍醜 豈獨丹青畫美人

不納良謀劉縯言 胡爲銜璧向崇宣 傷哉亂帝途窮處 何必當時譖福先

庸中佼佼鐵錚錚 百萬長驅入帝京 首事縱隳三善在 歸仁何慮不全生

劍蜀金湯孰敢爭 子陽才業匪雄英 方知在德不在險 危棧何曾阻漢兵

成敗非儒孰可量 儒生何指指蕭王 蕭王得衆能寬裕 吳漢歸來帝業昌

朝臣咸佞孰知非 張佚公忠語獨奇 博士一言除太傅 謚爲明帝信其宜

能嫌跋扈斬梁王 寧便榮枯信段張 襄楷忠言誰佞惑 忍教奸禍起蕭牆

榜懸金價鬻官榮 千萬爲公五百卿 公瑾孔明窮退者 安知高臥遇雄英

亂兵如蝟走王師 社稷顛危孰爲持 夜逐螢光尋道路 漢家天子步歸時

秪爲曹侯數貴人 普天黔首盡黃巾 漢靈早聽侍中諫 安得獻生稱不辰

咸怨刑科有黨偏 耕夫無不事戎旃 是時老幼飢號處 一斛黃禾五百千

子密封侯豈所宜 能高德義必無爲 當時若縛還彭氏 率土何憂不自歸

魚懸潔白振清風 祿散親賓歲自窮 單席寒廳慙使者 葛衣何以至三公

爲國推賢匪惠私 十金爲報遽相危 無言暗室何人見 咫尺斯須已四知

綠林清旦正朝飢 豈計行人瘦與肥 爲感在原哀叫切 鶺鴒休報聽雙飛

麄衣閑寂閱羣書 薦達嬪妃廣帝居 再實傷根嫌貴寵 惠慈勞悴育皇儲

蘿挂青松是所依 松凋蘿更改何枝 操刀必割腕可斷 磐石徒堅心不移

心摧目斷哭江濆 窺浪無蹤日又昏 不入重泉尋水底 此生安得見沈魂

綠水雙鴛一已沈 皇天更欲配何禽 不將血涕隨霜刃 誰見朱殷未死心

君惡奢華意不歡 一言從儉亦何難 但能和樂同琴瑟 未必恩情在綺紈

獄無良吏雪無由 處處戈鋋自執仇 呂母銜冤窮老婦 亦能爲帥復私讎

豫州軍敗信途窮 徐庶推能薦臥龍 不是卑詞三訪謁 誰令玄德主巴邛

一家區宇忽三分 齷齪車書曷足論 定有伊姜爲佐輔 忍教鴻鴈各乾坤

萬峯如劍載前來 危閣橫空信險哉 對此玄休長歎息 方知劉禪是庸才

吳宮季主恣驕奢 移盡江南百媚花 一旦狂風江上起 花隨風散落誰家

王表聞聲莫見身 吳中敬事甚君親 是知邦國將亡滅 不聽人臣聽鬼神

輕財重義見英奇 聖主賢臣是所依 公瑾窘飢求子敬 一言纔起數船歸

漢貪金帛鬻公卿 財贍羸軍冀國寧 晉武鬻官私室富 是知猶不及桓靈

君人爲理在安民 論道求賢德自新 經國遠圖無所問 何曾言指一何神

蛙鳴堪笑問官私 更勸飢人食肉糜 蒙昧萬機猶婦女 寇戎安得不紛披

賈后甘爲廢戮人 齊王還殺趙王倫 一從天下無真主 瓜割中原四百春

蕃漢戈矛遍九垓 兩京簪紱走黃埃 劉聰大會平陽日 遣帝行觴事可哀

耕牛喫盡大田荒 二兩黃金糴斗糧 御粥又聞無麴屑 不降胡虜奈飢腸

誰疑忠諫郭欽言 不逐戎夷出塞垣 晉室既無明聖主 果爲胡虜亂中原

六合誰爲輔弼臣 八風昏處盡胡塵 是知濟弱扶傾術 不屬高談虛論人

韓魏荆揚日豈堪 胡風看欲過江南 中原一片生靈血 誰秉王綱色不慙

聞說貪泉近鬱林 隱之今日得深斟 徒言滴水能穿石 其那堅貞匪石心

貪泉何處是泉源 只在靈臺一點間 必也心源元自有 此泉何必在江山

戎羯誰令識善言 刑將不捨遽能原 垂成却罷鳳儀殿 仍改逍遙納諫園

官從主簿至專征 誰遣涼王破趙名 益信用賢由拔擢 穰苴不是將家生

太武南征似卷蓬 徐陽兗蔡殺皆空 從來弔伐寧如此 千里無煙血草紅

明莊節閔併罹殃 命在朱高二悖王 已歎一年三易換 更嗟毆辱下東廊

百萬南征幾馬歸 叛亡如蝟亦何悲 賓擒敵國諸戎主 更遣權兵過在誰

空知勇銳不知兵 困獸孤軍未可輕 安有長驅百餘萬 身馳幾旅欲先征

水影星光怪異多 不思修德事干戈 無謀拒諫仍輕敵 國破身擒將奈何

棲棲老楚未遭時 債主憑陵似迫危 人傑既爲王謐識 刁逵誅斬獨何悲

肆意荒狂殺不辜 方嗟廢帝又蒼梧 自言威震爲英武 肯慮湘東與玉夫

定策誰扶捕鼠兒 不憂蕭衍畏潘妃 長圍既合刀臨項 猶惜金錢對落暉

梁武年高厭六龍 繁華聲色盡歸空 不求賢德追堯舜 翻作憂囚一病翁

興亡何故遽環迴 湯紂身爲事可哀 莫是自長嫌勝己 蔽賢猶執匹夫才

救兵方至強抽軍 與賊開城是簡文 曲項琵琶催酒處 不圖爲樂向誰云

木柵江城困魏軍 王褒橫議遏謀臣 賓降未免俱爲戮 一死安能謝益仁

叛奴逃數豈堪留 忠節曾無肯到頭 朱异早能同遠見 青衫寧假帝登樓

徒覽儒書不學兵 彥和虛得不廉名 四郊多壘猶相罪 國破將何謝太清

爲政殘苛獸亦飢 除飢機在養疲羸 人能善政獸何暴 焉用勞人以檻爲

宣帝驕奢恣所爲 後宮升降略無時 乘危自有妻公在 安許鸞凰是尉遲

忠諫能堅信正臣 三沈三屈竟何云 每沈良久方能語 及語還呼桀紂君

孤兒寡婦忍同欺 輔政剛教篡奪爲 矯詔必能疎昉譯 直臣誠合重顏儀

腹生奚強有親疎 憐者爲賢棄者愚 儲貳不遭讒搆死 隋亡寧便在江都

拒諫勞兵作禍基 窮奢極武向戎夷 兆人疲弊不堪命 天下嗷嗷新主資

破敵江軍意氣豪 請除傾國斬妖嬈 紅綃忍染嬌春雪 瞪目看行切玉刀

入海浮生汗漫秋 紫皇高宴五雲樓 霓裳曲罷天風起 吹散仙香滿十洲

樓鏁彤霞地絕塵 碧桃花發九天春 東皇近日慵遊宴 閑煞瑤池五色麟

上清仙路有丹梯 影響行人到即迷 不會無端箇漁父 阿誰教入武陵溪

本來方朔是真仙 偶別丹臺未得還 何事玉皇消息晚 忍教顦顇向人間

新拜天官上玉都 紫皇親授五靈符 羣仙箇箇來相問 人世風光似此無

有國由來在得賢 莫言興廢是循環 武侯星落周瑜死 平蜀降吳似等閑

一樹繁英奪眼紅 開時先合占東風 可憐地僻無人賞 拋擲深山亂木中

夾路輕風撼柳條 雨侵春態動無憀 採香陌上誰家女 濕損釵頭翡翠翹

滿城春色花如雪 極目煙光月似鉤 總是動人鄉思處 更堪容易上高樓

漢武年高慢帝圖 任人曾不問賢愚 直饒四老依前出 消得江充寵佞無

門掩松蘿一逕深 偶攜藜杖出前林 誰知盡日看山坐 萬古興亡總在心

點點漁燈照浪清 水煙疎碧月朧明 小灘驚起鴛鴦處 一隻採蓮船過聲

家隔西秦無遠信 身隨東洛度流年 病來旅館誰相問 牢落閑庭一樹蟬

旅懷秋興正無涯 獨倚危樓四望賒 谷變陵遷何處問 滿川空有舊煙霞

雪凍陰河半夜風 戰回狂虜血漂紅 據鞍遙指長安路 須刻麟臺第一功

愁聽南樓角又吹 曉雞啼後更分離 如何銷得淒涼思 更勸燈前酒一巵

霜梅先拆嶺頭枝 萬卉千花凍不知 留得和羹滋味在 任他風雪苦相欺

入谷先生一陣香 異花奇木簇禪堂 可憐門外高低路 萬轂千蹄日日忙

茅屋蕭寥煙暗後 松窗寂歷月明初 此時誰念孤吟客 唯有黃公一帙書

天上瑤池覆五雲 玉麟金鳳好爲羣 不須更飲人間水 直是清流也汗君

悠悠信馬春山曲 芳草和煙鋪嫩綠 正被離愁著莫人 那堪更過相思谷

聖澤安排當散地 賢侯優貸借新居 閑中亦有閑生計 寫得南華一部書

亂雲堆裏結茅廬 已共紅塵跡漸疎 莫問野人生計事 窗前流水枕前書

行盡江南數十程 曉星殘月入華清 朝元閣上西風急 都入長楊作雨聲

一別家山十六程 曉来和月到華清 朝元閣上西風急 都入長楊作雨聲

種茶巖接紅霞塢 灌稻泉生白石根 皤腹老翁眉似雪 海棠花下戲兒孫

短羽新來別海陽 真珠高卷語雕梁 佳人未必全聽爾 正把金針繡鳳凰

寒雲古木罩星臺 凡骨仙蹤信可哀 二十年前曾此到 一千年內未歸來

零零夜雨漬愁根 觸物傷離好斷魂 莫怪杜鵑飛去盡 紫微花裏有啼猨

一巢功績破春光 絮落花殘兩翅狂 月樹風枝不棲去 強來言語泥雕梁

難把菱花照素顏 試臨春水插花看 木蘭船上遊春子 笑指荆釵下遠灘

何處相逢萬事忙 卓家樓上百淘香 明朝漸近山僧寺 更爲殘花醉一場

庾家樓上謝家池 處處風煙少舊知 明日落花誰共醉 野溪猨鳥恨歸遲

碧塢煙霞晝未開 游人到處盡裴回 憑誰借問巖前叟 曾託吾皇一夢來

于公慟哭三年旱 鄒衍含愁五月霜 今我幽愁還似古 皇天無語但蒼蒼

秦地城池二百年 何期如此賤田園 一頃麥苗碩伍米 三間堂屋二千錢

位乖燮理致傷殘 四面牆匡不忍看 正是花時堪下淚 相公何必更追歡

昔日郎君今刺史 朱元依舊守朱門 今朝竹馬諸童子 盡是當時竹馬孫

積玉堆金官又崇 禍來倏忽變成空 五年榮貴今何在 不異南柯一夢中

一種芳菲出後庭 却輸桃李得佳名 誰能爲向天人說 從此移根近太清

颯颯西風滿院栽 蘂寒香冷蝶難來 他年我若爲青帝 報與桃花一處開

待到秋來九月八 我花開後百花殺 衝天香陣透長安 滿城盡帶黃金甲

記得當年草上飛 鐵衣著盡著僧衣 天津橋上無人識 獨倚欄干看落暉

漢家仙仗在咸陽 洛水東流出建章 野老至今猶望辛 離宮秋樹獨蒼蒼

汨沒朝班媿不才 誰能低折向塵埃 青山得去且歸去 官職有來還自來

魂歸寥廊魄歸泉 只住人間十五年 昨日施僧裙帶上 斷腸猶繫琵琶弦

一別人間歲月多 歸來人事已銷磨 惟有門前鑑池水 春風不改舊時波

導和氣兮襲氤氳 宣皇使兮彰聖神 服遐裔兮敷質文 格苗扈兮息煙塵

紫燎光銷大駕歸 御樓初見赭黃衣 千聲鼓定將宣赦 竿上金雞翅欲飛

北闕晴分五鳳樓 嵩山秀色護神州 洛河自契千年運 更擬波中出九疇

中興殿上曉光融 一炷天香舞瑞風 百辟虔心齊稽首 捲簾遙見御衣紅

日和風暖御樓時 萬姓齊瞻八彩眉 瑞氣祥烟籠細仗 閤門宣赦四方知

鳳吹鸞歌曉日明 豐年觀稼出神京 封人爭獻南山壽 五色雲中御輦平

聖主臨軒待曉時 穿花宮漏正遲遲 雞人一唱乾坤曉 百辟分班儼羽儀

朦朧西月照池亭 初夜椒房掩畫屏 宮女相呼有何事 上樓同看老人星

紅泥椒殿綴珠璫 帳蹙金龍窣地長 紅獸慢然天色暖 鳳爐時復爇沈香

九重樓殿簇丹青 高柳含烟覆井亭 宮內不知今日幾 自來階下數堯蓂

寢殿香濃玉漏嚴 雲隨涼月下西南 帳前宮女低聲道 主上還應夢傅巖

遶殿鉤欄壓玉階 內人輕語凭蔥薹 皆言明主垂衣理 不假朱雲傍檻來

顢頇冰面瑩池心 風刮瑤階臘雪深 怪得宮中無獸炭 步搖釵是辟寒金

蘭殿春融自靘笙 玉顏風透象紗明 金簧如語鶯聲滑 可使雲和獨得名

蘭燭時將鳳髓添 寒星遙映夜光簾 龍樓露著鴛鴦瓦 誰近螭頭擲玉籤

玉甃蓮池春水平 小魚雙竝錦鱗行 內中知是黃河樣 九曲今年徹底清

真珠簾外靜無塵 耿耿涼天景象新 金殿夜深銀燭晃 宮嬪來奏月重輪

魚犀月掌夜通頭 自著盤鶯錦臂韝 多把沈檀配龍麝 宮中掌浸十香油

香雲雙颭玉蟬輕 侍從君王苑裏行 嘉瑞忽逢連理木 一時跪拜賀文明

金鸞雙立紫檀槽 暖殿無風韻自高 含笑試彈紅蘂調 君王宣賜酪櫻桃

斑簟如霞可殿鋪 更開新進瑞蓮圖 誰人築損珊瑚架 子細看時認瀝蘇

金盆初曉洗纖纖 銀鴨香焦特地添 出戶忽看春雪下 六宮齊捲水晶簾

暖金盤裏點酥山 擬望君王子細看 更向眉中分曉黛 巖邊染出碧琅玕

雲母屏前繡柱衣 龍牀閑卷諫書幃 黃金檻外螭頭活 日照紅蘭露未晞

樓西殘月尚朧明 中禁雞人報曉聲 清旦司天臺進狀 夜來晴霽泰階平

纖轡摩軒響佩環 銀臺門外集鴛鸞 三鐘五鼓祥烟歛 日照仙人捧露盤

司膳廚中也禁烟 春宮相對畫秋千 清明節日頒新火 蠟炬星飛下九天

宮木交芳色盡深 和風輕舞早鶯吟 侍臣不異東方朔 應喜仙桃滿禁林

獻壽朝元欲偃戈 航深梯險競駢羅 若論萬國來朝日 比竝塗山更較多

豔陽風景簇神州 杏蘂桃心照鳳樓 遙望青青河畔草 幾多歸馬與休牛

鑾輿觀稼晚方歸 日月旗中見御衣 萬姓焚香惟頂禮 瑞雪隨繖入宮闈

宮庭皆應紫微垣 壯麗宸居顯至尊 赤子顒顒瞻父母 已將仁德比乾坤

三農皆已闢田疇 又見金門出土牛 塊雨條風符聖化 嘉禾看却報新秋

進食門前水陸陳 大官齋潔貢時新 明君宵旰分甘處 便索金盤賜重臣

層臺金碧惹紅霞 仙掌亭亭對月華 昨夜盤中甘露滿 婕妤爭去奏官家

水殿垂簾冷色凝 一牀珍簟展春冰 才人侍立持團扇 金縷雙龍貼碧藤

香鴨烟輕爇水沈 雲鬟閑墜鳳犀簪 珠簾半捲開花雨 又見芭蕉展半心

鶯錦蟬羅撒麝臍 狻猊輕噴瑞烟迷 紅酥點得香山小 卷上珠簾日未西

錦褥花明滿殿鋪 宮娥分坐學樗蒲 欲教官馬衝關過 呪願纖纖早擲盧

小樓花簇鈿山低 金雉雙來蹋馬齊 誇向傍人能彩戲 朝來贏得鷺鷥犀

紅鬃白馬嫩龍飛 天廐供來入紫微 遙見玉階嘶不已 應緣識得赭黃衣

班定千牛立受宣 佩刀搢笏鳳墀前 一聲不坐祥雲合 鴛鷺依行拜兩邊

三殿香濃曉色來 祥鸞威鳳待門開 鏘金佩玉趨丹陛 總是和羹作礪才

兩番供奉打毬時 鸞鳳分廂錦繡衣 虎驟龍騰宮殿響 驊騮爭趂一星飛

鳳池冰泮岸莎勻 柳眼花心雪裏新 都是九重和暖地 東風先報禁園春

紫氣氤氳滿帝都 映樓明月鎖金鋪 銀泥殿裏嫌紅燭 教近龍牀著火珠

地衣初展瑞霞融 繡帽金鈴舞舜風 吹竹彈絲珠殿響 墜仙雙降五雲中

錦策勻鋪寒玉齊 星鎚高運日通犀 鏗金曲罷春冰碎 跪拜君王粉面低

珠簾靜卷水亭涼 玉蘂風飄小檻香 幾處按歌齊入破 雙雙雛燕出宮墻

宮娥解禊豔陽時 鷁舸蘭橈滿鳳池 春水如藍垂柳醉 和風無力褭金絲

白玉階前菊蘂香 金盃仙醞賞重陽 層臺雲集梨園樂 獻壽聲聲祝萬康

天籟吟風社燕歸 渚蓮香老碧苔肥 夜來霜墜梧桐葉 諸殿平明進御衣

鑪爇香檀獸炭癡 真珠簾外雪花飛 六宮進酒堯眉壽 舞鳳盤龍滿御衣

雲行風靜早秋天 競遶盆池蹋采蓮 罨畫披袍從窣地 更尋宮柳看鳴蟬

闌珊星斗綴珠光 七夕宮嬪乞巧忙 總上穿針樓上去 競看銀漢灑瓊槳

寶瑟淒鏘夜漏餘 玉階閑作對蟾蜍 秋光寂歷銀河轉 已見宮花露滴疎

春風金褭萬年枝 簇白團紅爛熳時 宮女競思遊御苑 大家齊奏聖人知

乾文初見泰階平 日月常遵閣道行 昨夜仰觀垂象正 拱辰星宿轉分明

鏘鏘濟濟赴延英 漸近重瞳目轉明 君聖臣賢魚水契 鴻基須賀永清平

天廐驂騑集嫩龍 雪光相照曉嘶風 昂頭步步金鞍穩 掌扇花前御路中

金吾細仗儼威儀 聖旨凝旒對遠夷 曉日曈曨瞻玉案 丁冬環珮滿彤墀

正旦垂旒御八方 蠻夷無不奉梯航 羣臣舞蹈稱觴處 雷動山呼萬歲長

聖主躬耕在籍田 公卿環衛待豐年 五風十雨餘糧在 金殿惟聞奏舜弦

聖日垂科委所司 英才咸喜遇明時 春宮進榜鶯離谷 月殿香殘桂魄枝

天街香滿瑞雲生 紅繖凝空景日明 先遣五坊排獵騎 爲民除害出神京

內宴初開錦繡攢 教坊齊奏萬年歡 簫韶響亮春雲合 日照堯階舞瑞鸞

視草詞臣直玉堂 對來新賜錦袍香 班資最在雲霄上 長是先迎日月光

玉殿朦朧散曉光 金龍高噴九天香 摵鞭聲定初開扇 百辟齊呼萬歲長

五色卿雲復九重 香烟高舞御鑪中 含元殿裏行仁德 四海車書已混同

欲封丹詔紫泥香 朱篆龍文御印光 汗渙絲綸出丹禁 便從天上鳳銜將

越溪姝麗入深宮 儉素皆持馬后風 盡道君王修聖德 不勞辭輦與當熊

早梅初向雪中明 風惹奇香粉蘂輕 誰道落花堪靧面 競來枝上采繁英

暖殿奇香馥綺羅 窗間初學繡金鵝 纔經冬至陽生後 今日工夫一綫多

金井澄泉玉液香 瑠璃深殿自清涼 溫湯頭進瓜初熟 後至宮嬪未得嘗

繡闥雕甍列錦閨 珍奇惟待鳳凰棲 杏梁烜赫晴霞展 時見空虛墜燕泥

龍鳳金鞍軟玉緶 雪花光照錦連乾 駕頭直指西郊去 曉日寒生講武天

戛雲樓上定風盤 雀躍猨跳總不難 要對君王逞輕捷 御樓時擬上雞竿

停穩春衫窣地長 通天犀帶綴金章 近臣銜命離丹禁 高捧恩波灑萬方

垂黎玉押春簾卷 不夜珠樓曉鑑開 袍袴宮人走迎駕 東風吹送御香來

金吾勘契自通宮 樓上初聞唱刻閑 金殿香高初喚仗 數行鴛鷺各趨班

螺髻凝香曉黛濃 水精鸂鶒颭輕風 金釵斜戴宜春勝 萬歲千秋遶鬢紅

縷金團扇對纖絺 正是深宮捧日時 要對君王說幽意 低頭佯念婕妤詩

結金冠子學梳蟬 碾玉蜻蜓綴鬢偏 寢殿垂簾悄無事 試香閑立御爐前

金馬詞臣夜受宣 授毫交直八花磚 白麻草了初呈進 稱旨絲綸下九天

平明光政便門開 已見忠臣早入來 自是樞機符造化 大羅天上曜三台

紅羅窗裏繡偏慵 嚲袖閑隈碧玉籠 蘭殿春晴鸚鵡睡 結條釵颭落花風

曉光初入右銀臺 鴛鷺分班啓沃來 如水如魚何際會 盡言金鼎得鹽梅

立名金馬近堯階 盡是家傳八斗才 麻尾尚猶龍字濕 便從天上鳳銜來

狻猊鎮角舞筵張 鸞鳳花分十六行 輕動玉纖歌遍慢 時時偷眼看君王

碧羅冠子簇香蓮 結勝雙銜利市錢 花下貪忙尋百草 不知遺却蹙金蟬

蘭省初除傅粉郎 靜端霜簡入鴛行 明庭轉制渾無事 朝下空餘雞舌香

采訪寧遺草澤人 詔搜無不降蒲輪 集賢殿裏開爐冶 待把黃金鑄重臣

紅玉纖纖捧暖笙 絳唇呼吸引春鶯 霓裳曲罷君王笑 宜近前來與改名

繡額朱門插艾人 羞將角黍近香唇 平明朝下誇宣賜 五色香絲繫臂新

芙蓉冠子水精簪 閑對君王理玉琴 鷺頸鶯脣勝仙子 步虛聲細象窗深

金馬門開侍從歸 御香猶惹賜來衣 曉光滿院金魚冷 紅藥花擎宿露飛

便殿朝回卸玉簪 競來芳檻摘花心 風和難捉花中蝶 却向窗間弄繡針

君王朝下未梳頭 長暈殘眉侍鑑樓 扼臂交光紅玉軟 起來重擬理箜篌

九重天上實難知 空遣微臣役夢思 葵藿一心期捧日 強搜狂斐擬宮詞

軟碧搖烟似送人 映花時把翠眉嚬 青青自是風流主 慢颭金絲待洛神

瑟瑟羅裙金縷腰 黛眉隈破未重描 醉來齩損新花子 拽住仙郎盡放嬌

鵲橋初就咽銀河 今夜仙郎自姓和 不是昔年攀桂樹 豈能月裏索姮娥

華夷圖上見洋川 知在青山綠水邊 官閑最好遊僧舍 江近應須買釣船

高卻垣牆鑰却門 監丞從此罷垂綸 池中魚鱉應相賀 從此方知有主人

社公今日沒心情 爲乞治聾酒一瓶 惱亂玉堂將欲徧 依稀巡到第三廳

千年埋沒竟何爲 變化宜將萬物齊 安得風胡借方便 鑄成神劍斬鯨鯢

古寺松軒雨聲別 寒窗聽久詩魔發 記得年前在赤城 石樓夢覺三更雪

萬葉紅綃翦盡春 丹青任寫不如真 風光九十無多日 難惜尊前折贈人

平吞六國更何求 童女童男問十洲 滄海不回應悵望 始知徐福解風流

家臨涇水隔秦川 來往關河路八千 堪恨此身何處老 始皇橋畔又經年

昭裔登庸汝未登 鳳池雞樹冷如冰 何如且作宣徽使 免被人呼粥飯僧

折花攜酒看龍窩 鏤玉長旌俊彥過 他日各爲雲外客 碧紗籠却又如何

座主登庸歸鳳闕 門生批詔立鰲頭 玉堂舊閣多珍玩 可作西齋潤筆不

池蓮憔悴無顏色 園竹低垂減翠陰 園竹池蓮莫惆悵 相看恰似主人心

金殿試迴新折桂 將軍留辟向江城 思量一醉猶難得 辜負揚州管記名

枯籜危根繳石頭 千竿交映近清流 堪珍仲寶窮幽筆 留得荆湘一片秋

風柳搖搖無定枝 陽臺雲雨夢中歸 他年蓬島音塵斷 留取尊前舊舞衣

昔年悽斷此江湄 風滿征帆淚滿衣 今日重憐鶺鴒羽 不堪波上又分飛

誰家舊宅春無主 深院簾垂杏花雨 香飛綠瑣人未歸 巢燕承塵默無語

日高閑步下堂階 細草春莎沒繡鞋 折得玫瑰花一朵 憑君簪向鳳皇釵

佳人一去無消息 夢覺香殘愁復入 空庭悄悄月如霜 獨倚闌干伴花立

瓊節高吹宿鳳枝 風流交我立忘歸 最憐瑟瑟斜陽下 花影相和滿客衣

他皆攜酒尋芳去 我獨關門好靜眠 唯有楊花似相覓 因風時復到牀前

宮門長閉舞衣閑 略識君王鬢便斑 却羨落花春不管 御溝流得到人間

不嗟白髮曾遊此 不歎征帆無了期 盡日憑闌誰會我 祗悲不見韓垂詩

勻如春澗長流水 怨似秋枝欲斷蟬 可惜人間容易聽 清聲不到御樓前

幾年不到東巖下 舊住僧亡屋亦無 寒日蕭條何物在 朽松經燒石池枯

偶罷阿衡來典郡 固無閑可物應官 憑君爲報羣胥道 莫作循州刺史看

春來漲水流而活 曉色西山勢似行 玉洞主人經劫在 攜竿步步就長生

跁跒爲詩跁跒書 不封將去寄仙都 仙翁拍手應相笑 得似秦朝次仲無

錦衣紅奪彩霞明 侵曉春遊向野庭 不識農夫辛苦力 驕驄蹋爛麥青青

獨宿大中年裏寺 樊籠得出事無心 寒山夢覺一聲磬 霜葉滿林秋正深

仙界路遙雲縹渺 古壇風冷葉蕭騷 後來豈合言淹滯 一尉昇騰道最高

園林蕭灑聞來久 欲訪因循二十秋 今日開襟吟不盡 碧山重疊水長流

那堪雨後更聞蟬 溪隔重湖路七千 憶昔故園楊柳岸 全家送上渡頭船

五斗徒勞謾折腰 三年兩鬢爲誰焦 今朝官滿重歸去 還挈來時舊酒瓢

寒雲淡淡天無際 片帆落處沙鷗起 水闊風高日復斜 扁舟獨宿蘆花裏

一從攜手阻戈鋋 屈指如今已十年 長記二林同宿夜 竹齋聽雨共忘眠

一莖二莖華髮生 千枝萬枝梨花白 春色江南獨未歸 今朝又送還鄉客

萬里黃雲凍不飛 磧煙烽火夜深微 胡兒移帳寒笳絕 雪路時聞探馬歸

錦纜龍舟萬里來 醉鄉繁盛忽塵埃 空餘兩岸千株柳 雨葉風花作恨媒

吟登蕭寺旃檀閣 醉倚王家玳瑁筵 遠遠朝宗出白雲 方圓隨處性長存

雪爪星眸世所稀 摩天專待振毛衣 虞人莫謾張羅網 未肯平原淺草飛

蝶散鶯啼尚數枝 日斜風定更離披 看多記得傷心事 金谷樓前委地時

別夢依依到謝家 小廊迴合曲闌斜 多情只有春庭月 猶爲離人照落花

酷憐風月爲多情 還到春時別恨生 倚柱尋思倍惆悵 一場春夢不分明

暫到高唐曉又還 丁香結夢水潺潺 不知雲雨歸何處 歷歷空留十二山

靈和風暖太昌春 舞線搖絲向昔人 何似曉來江雨後 一行如畫隔遙津

彭澤初栽五樹時 只應閑看一枝垂 不知天意風流處 要與佳人學畫眉

暖傍離亭靜拂橋 入流穿檻綠陰搖 不知落日誰相送 魂斷千條與萬條

春來綠樹遍天涯 未見垂楊未可誇 晴日萬株煙一陣 閑坊兼是莫愁家

十首當年有舊詞 唱青歌翠幾無遺 未曾得向行人道 不謂離情莫折伊

重義輕生一劒知 白虹貫日報讎歸 片心惆悵清平世 酒市無人問布衣

陶潛彭澤五株柳 潘岳河陽一縣花 兩處爭如陽朔好 碧蓮峰裏住人家

玉樹歌終王氣收 鴈行高送石城秋 江山不管興亡事 一任斜陽伴客愁

岸柳蕭疎野荻秋 都門行客莫回頭 一條灞水清如劒 不爲離人割斷愁

殺聲沈後野風悲 漢月高時望不歸 白骨已枯沙上草 家人猶自寄寒衣

今人地藏古人骨 古人花爲今人發 江南何處葬西施 謝豹空聞采香月

麻姑井邊一株杏 花開不如古時紅 西鄰蔡家十歲女 年年二月賣東風

帝燭熒煌下九天 蓬萊宮曉玉爐煙 無央鸞鳳隨金母 來賀熏風一萬年

正殿雲開露冕旒 下方珠翠壓鼇頭 天雞唱罷南山曉 春色光輝十二樓

萬宇靈祥擁帝居 東華元老薦屠蘇 龍池遙望非烟拜 五色曈曨在玉壺

寶祚河宮一向清 龜魚天篆益分明 近臣誰獻登封草 五岳齊呼萬歲聲

一宵何期此靈境 五粒松香金地冷 西僧示我高隱心 月在中峰葛洪井

闔閭宮娃能采蓮 明珠作佩龍爲船 三千巧笑不復見 江頭廢苑花年年

青冥結根易傾倒 沃洲山中雙樹好 瑠璃宮殿無斧聲 石上蕭蕭伴僧老

竹齋睡餘柘漿清 麟鳳誘我勞此生 勿憶天台掩書坐 澗雲起盡紅崢嶸

芙蓉樓中飲君酒 驪駒結言春楊柳 豫章花落不見歸 一望東風堪白首

鶗鴂初鳴洲渚滿 龍蛇洗鱗春水暖 病多欲問山寺僧 湖上人傳石橋斷

九十春光在何處 古人今人留不住 年年白眼向黔婁 唯放蠐螬飛上樹

綠衣宛地紅倡倡 熏風似舞諸女郎 南鄰蕩子婦無賴 錦機春夜成文章

古道夤緣蔓黃葛 桓伊冢西春水闊 村翁莫倚橫浦罾 一半魚蝦屬鵜獺

春山杜鵑來幾日 夜啼南家復北家 野人聽此坐惆悵 恐畏踏落東園花

不是苕溪厭看月 天涯有程雲樹涼 何意汀洲剩風雨 白蘋今日似瀟湘

日夕鯤魚夢南國 苕陽水高迷渡頭 故山秋風憶歸去 白雲又被王孫留

千里潺湲建溪路 夢魂一夕西歸去 龍舼欲上巴獸灘 越王金雞報天曙

不壓東溪綠玉君 天壇雙鳳有時聞 一峰曉似朝仙處 青節森森倚絳雲

萬枝朝露學瀟湘 杳靄孤亭白石涼 誰道乖龍不得雨 春雷入地馬鞭狂

嘯入新篁一里行 萬竿如罋鎖龍泓 驚巢翡翠無尋處 閑倚雲根刻姓名

青嵐箒亞思吾祖 綠潤偏多憶蔡邕 長聽南園風雨夜 恐生鱗甲盡爲龍

迸玉閑抽上釣磯 翠苗番次脫霞衣 山童泥乞青騘馬 騎過春泉掣手飛

須題內史琅玕塢 幾醉山陽瑟瑟村 剩養萬莖將掃俗 莫教凡鳥鬧雲門

一溪雲母間靈花 似到封侯逸士家 誰識雌雄九成律 子喬丹井在深涯

燕燕雛時紫米香 野溪羞色過東牆 諸兒莫抝成蹊筍 從結高籠養鳳皇

一節呼龍萬里秋 數莖垂海六鼇愁 更須瀑布峰前種 雲裏闌干過子猷

丘壑誰堪話碧鮮 靜尋春譜認嬋娟 會當小殺青瑤簡 圖寫龜魚把上天

玄圃千春閉玉叢 湛陽一祖碧雲空 不須騷屑愁江島 今日南枝在國風

洪崖嶺上秋月明 野客枕底章江清 蓬壺宮闕不可夢 一一入樓歸鴈聲

十年蓬轉金陵道 長哭青雲身不早 故鄉逢盡白頭人 清江顏色何曾老

黠虜迢迢未肯和 五陵年少重橫戈 誰家不結空閨恨 玉筯闌干妾最多

羽管慵調怨別離 西園新月伴愁眉 容華不分隨年去 獨有妝樓明鏡知

憶餞良人玉塞行 棃花三見換啼鶯 邊場豈得勝閨閣 莫逞琱弓過一生

惆悵江南早鴈飛 年年辛苦寄寒衣 征人豈不思鄉國 只是皇恩未放歸

水閣蓮開燕引雛 朝朝攀折望金吾 聞道磧西春不到 花時還憶故園無

自從清野戍遼東 舞袖香銷羅幌空 幾度長安發梅柳 節旄零落不成功

長夜孤眠倦錦衾 秦樓霜月苦邊心 征衣一倍裝綿厚 猶慮交河雪凍深

瀚海長征古別離 華山歸馬是何時 仍聞萬乘尊猶屈 裝束千嬌嫁郅支

沙塞依稀落日邊 寒宵魂夢怯山川 離居漸覺笙歌懶 君逐嫖姚已十年

萬里輪臺音信稀 傳聞移帳護金微 會須麟閣留蹤跡 不斬天驕莫議歸

黃鶴春風二千里 山人佳期碧江水 攜琴一醉楊柳堤 日暮龍沙白雲起

虞韶九奏音猶在 只是巴童自棄遺 閑臥清秋憶師曠 好風搖動古松枝

一顧成周力有餘 白雲閑釣五溪魚 中原莫道無麟鳳 自是皇家結網疎

長愛真人王子喬 五松山月伴吹簫 從他浮世悲生死 獨駕蒼鱗入九霄

越里娃童錦作襦 豔歌聲壓郢中姝 無人說向張京兆 一曲江南十斛珠

雲堆西望賊連營 分閫何當舉義兵 莫道羔裘無壯節 古來成事盡書生

髣髴三株植世間 風光滿地赤城閑 無因秉燭看奇樹 長伴劉公醉玉山

海曲春深滿郡霞 越人多種刺桐花 可憐虎竹西樓色 錦帳三千阿母家

石氏金園無此豔 南都舊賦乏靈材 只因赤帝宮中樹 丹鳳新銜出世來

猗猗小豔夾通衢 晴日熏風笑越姝 只是紅芳移不得 刺桐屏幛滿中都

不勝攀折悵年華 紅樹南看見海涯 故國春風歸去盡 何人堪寄一枝花

赤帝常聞海上遊 三千幢蓋擁炎州 今來樹似離宮色 紅翠斜欹十二樓

後來台席更何人 都護朝天拜近臣 長笑當時漢卿士 等閑恩澤畫麒麟

匝地歌鐘鎮海隅 城池鞅掌舊名都 不知珠履三千外 更許侯嬴寄食無

漢主東封報太平 無人金闕議邊兵 縱饒奪得林胡塞 磧地桑麻種不生

誓掃匈奴不顧身 五千貂錦喪胡塵 可憐無定河邊骨 猶是春閨夢裏人

隴戍三看塞草青 樓煩新替護羌兵 同來死者傷離別 一夜孤魂哭舊營

黠虜生擒未有涯 黑山營陣識龍蛇 自從貴主和親後 一半胡風似漢家

近來詩思清於水 老去風情薄似雲 已向昇天得門戶 錦衾深愧卓文君

何年種芝白雲裏 人傳先生老萊子 消磨世上名利心 澹若巖間一流水

一衲淨居雲夢合 秋來詩思祝融高 何因知我津涯闊 遠寄東溟六巨鼇

伏龍山橫洲渚地 人如白蘋自生死 洪崖成道二千年 唯有徐君播青史

憶昔鄱陽旅遊日 曾聽南家爭擣衣 今夜重開舊砧杵 當時還見鴈南飛

閑來仙觀問希夷 雲滿星壇水滿池 羽客不知何處去 洞前花落立多時

行杯酌罷歌聲歇 不覺前汀月又生 自是離人魂易斷 落花芳草本無情

松桂煙霞蔽梵宮 詩流閑去訪支公 石堂磬斷相逢夜 五老月生谿影空

早是春愁觸目生 那堪春夕酒初醒 貫珠聲罷人歸去 半落桃花月在庭

暮春滴血一聲聲 花落年年不忍聽 帶月莫啼江畔樹 酒醒遊子在離亭

千峰雪盡鳥聲春 日永孤吟野水濱 霄漢路岐昇未得 花時空拂滿衣塵

巫峽雲深湘水遙 更無消息夢空勞 夢迴深夜不成寐 起立閑庭花月高

危言危行是男兒 倚伏相牽豈足悲 莫向汀洲時獨立 悠悠斜日照江蘺

春來無樹不青青 似共東風別有情 閑憶舊居湓水畔 數枝煙雨屬啼鶯

最愛青青水國中 莫愁門外間花紅 纖纖無力勝春色 撼起啼鶯恨晚風

功名未立誠非晚 骨肉分飛又入秋 枕上不堪殘夢斷 壁蛩窗月夜悠悠

漁休渭水興周日 龍起南陽相蜀時 不遇文王與先主 經天才業擬何爲

殘燭猶存月尚明 幾家幃幌夢魂驚 星河漸沒行人動 歷歷林梢百舌聲

影未沈山水面紅 遙天雨過促征鴻 魂銷舉子不回首 閑照槐花驛路中

香塵未歇暝煙收 城滿笙歌事勝遊 自是離人睡長早 千家簾卷月當樓

懶穿幽徑衝鳴鳥 忍踏清陰損翠苔 不似閉門欹枕聽 秋聲如雨入軒來

一夢奢華去不還 斷牆花發豈堪看 玉纖素綆知何處 金井梧枯碧甃寒

鸂鶒雙飛下碧流 蓼花蘋穗正含秋 茜裙二八採蓮去 笑衝微雨上蘭舟

竹軒臨水靜無塵 別後鳧鷖入夢頻 杜若菰蒲煙雨歇 一溪春色屬何人

長涯煙水又含秋 吏散時時獨上樓 信斷蘭臺鄉國遠 依稀王粲在荆州

塵昏菱鑑懶修容 雙臉桃花落盡紅 玉塞夢歸殘燭在 曉鶯窗外囀梧桐

邊無音信暗消魂 茜袖香裙積淚痕 海燕歸來門未掩 悠悠花落又黃昏

送別人歸春日斜 獨鞭羸馬指天涯 月生江上鄉心動 投宿怱忙近酒家

極目青青壠麥齊 野塘波闊下鳧鷖 陽烏景暖林桑密 獨立閑聽戴勝啼

門鏁簾垂月影斜 翠華咫尺隔天涯 香鋪羅幌不成夢 背壁銀缸落盡花

金波寒透水精簾 燒盡沈檀手自添 風遞笙歌門已掩 翠華何處夜厭厭

晚涼含笑上蘭舟 波底紅妝影欲浮 陌上少年休植足 荷香深處不迴頭

沈沈樓影月當午 冉冉風香花正開 芳草迢迢滿南陌 王孫何處不歸來

門外塵飛暑氣濃 院中蕭索似山中 最憐煮茗相留處 疎竹當軒一榻風

泥書捧處聖恩新 許覲庭闈養二親 螻蟻至微寧足數 未知何處答穹旻

煙波涉歷指家林 欲到家林懼却深 得信慈親痾瘵減 當時寬勉採蘭心

春霖催得鎖煙濃 竹院莎齋徑小通 誰愛落花風味處 莫愁門巷襯殘紅

如峰形狀在西郊 未見從龍上泬寥 多謝好風吹起後 化爲甘雨濟田苗

永巷苔深戶半開 牀頭書劒積塵埃 最憐小檻疎篁晩 幽鳥雙雙何處來

紅花顏色掩千花 任是猩猩血未加 染出輕羅莫相貴 古人崇儉誡奢華

五更初起掃松堂 瞑目先焚一炷香 念徹蓮經誰得見 千峰巖外曉蒼蒼

信步騰騰野岸邊 離家都爲利名牽 疎林一路斜陽裏 颯颯西風滿耳蟬

溪上高眠與鶴閑 開樽留我待柴關 園林月白秋霖歇 一夜泉聲似故山

睡覺花陰芳草軟 不知明月出牆東 杯盤狼藉人何處 聚散空驚似夢中

煙霞聚散通三島 星斗分明在一壺 笑說餘杭沽酒去 蔡家重要會麻姑

落絮飛花日又西 踏青無侶草萋萋 交親書斷竟不到 忍聽黃昏杜宇啼

水鄉明月上晴空 汀島香生杜若風 不是當年獨醒客 且沽村酒待漁翁

月冷莎庭夜已深 百蟲聲外有清音 詩情正苦無眠處 愧爾堦前相伴吟

宦途憔悴雪生頭 家計相牽未得休 紅寥白蘋消息斷 舊溪煙月負漁舟

沈沈石室疎鐘後 寂寂莎池片月明 多少學徒求妙法 要於言下悟無生

壇畔歸雲冷濕襟 拂苔移石坐花陰 偶然醒得莊周夢 始覺玄門興味深

風狂雨暗舟人懼 自委神明志不邪 投得葦灣波浪息 岸頭煙火近人家

江島窮秋木葉稀 月高何處搗寒衣 苦嗟不見登龍客 此夜悠悠一夢飛

星河耿耿正新秋 絲竹千家列綵樓 可惜穿針方有興 纖纖初月苦難留

甕中竹葉今朝熟 鑑裏桃花昨日開 爲報廣寒攀桂客 莫辭相訪共銜杯

隴頭休聽月明中 妙竹嘉音際會逢 見爾樽前吹一首 令人重憶許雲封

解珮當時在洛濱 悠悠疑是夢中身 自從物外無消息 花謝鶯啼近十春

啓鑑悠悠兩鬢蒼 病來心緒易淒涼 知音不到吟還懶 鏁印開簾又夕陽

追感古今情不已 竹軒閑取史書看 欲親往哲無因見 空樹臨風襟袖寒

潯陽物景真難及 練瀉澄江最好看 曾上虛樓吟倚檻 五峰擎雪照人寒

園林春媚千花發 爛熳如將畫障看 惟愛松筠多冷淡 青青偏稱雪霜寒

知君百里鳴琴處 公退千山盡日看 政化有同風偃草 更將餘力拯孤寒

昔歲尋芳忻得侶 江堤物景盡情看 就中吟戀垂楊下 撼起啼鶯晚吹寒

比尋禪客叩禪機 澄却心如月在池 松下偶然醒一夢 却成無語問吾師

葦岸風高宿鴈驚 維舟特地起鄉情 漁兒隔水吹橫笛 半夜空江月正明

偶向蘆花深處行 溪光山色晚來晴 漁家開戶相迎接 稚子爭窺犬吠聲

雪鬢衰髯白布袍 笑攜頳鯉換村醪 慇懃留我宿溪上 釣艇歸來明月高

砧杵誰家夜搗衣 金風淅淅露微微 月中獨坐不成寐 舊業經年未得歸

王孫昔日甚相親 共賞西園正媚春 醉臥如茵芳草上 覺來花月影籠身

煙鋪芳草正綿綿 藉草傳杯似列仙 暫輟笙歌且聯句 含毫花下破香牋

南陌風和舞蝶狂 惜春公子戀斜陽 高歌飲罷將迴轡 衣上花兼百草香

春郊飲散暮煙收 却引絲簧上翠樓 紅袖歌長金斝亂 銀蟾飛出海東頭

昔年常接五陵狂 洪飲花間數十場 別後或驚如夢覺 音塵難問水茫茫

池塘多謝久淹留 長得霜翎放自由 好去蒹葭深處宿 月明應認舊江秋

往哲搜羅妙入神 隋珠和璧未爲珍 而今所得慙難繼 謬向平生著苦辛

成僻成魔二雅中 每逢知己是亨通 言之無罪終難厭 欲把風騷繼古風

幽人春望本多情 況是花繁月正明 竟夕無言亦無寐 繞堦芳草影隨行

聞君孤櫂汎荆谿 隴首雲隨別恨飛 杜牧舊居憑買取 他年藜杖願同歸

我多吏事君多病 寂絕過從又幾旬 前日龍山煙景好 風前落帽是何人

衡門寂寂逢迎少 不見仙郎向五旬 莫問龍山前日事 菊花開却爲閑人

一宿秋風未覺涼 數聲宮漏日猶長 林泉無計消殘暑 虛向華池費稻粱

從來未面李先生 借我西窗臥月明 二十三家同願識 素騾何日暫還城

把酒憑君唱柳枝 也從絲管遞相隨 逢春只合朝朝醉 記取秋風落葉時

南園日暮起春風 吹散楊花雪滿空 不惜楊花飛也得 愁君老盡臉邊紅

陌上朱門柳映花 簾鉤半捲綠陰斜 憑郎暫駐青驄馬 此是錢塘小小家

夾岸朱欄柳映樓 綠波平幔帶花流 歌聲不出長條密 忽地風迴見綵舟

老大逢春總恨春 綠楊陰裏最愁人 舊游一別無因見 嫩葉如眉處處新

濛濛堤畔柳含煙 疑是陽和二月天 醉裏不知時節改 漫隨兒女打鞦韆

水閣春來乍減寒 曉妝初罷倚欄干 長條亂拂春波動 不許佳人照影看

柳岸煙昏醉裏歸 不知深處有芳菲 重來已見花飄盡 唯有黃鶯囀樹飛

此去仙源不是遙 垂楊深處有朱橋 共君同過朱橋去 索映垂楊聽洞簫

暫別揚州十度春 不知光景屬何人 一帆歸客千條柳 腸斷東風楊子津

仙樂春來按舞腰 清聲偏似傍嬌饒 應緣鶯舌多情賴 長向雙成說翠條

鳳笙臨檻不能吹 舞袖當筵亦自疑 唯有美人多意緒 解依芳態畫雙眉

綸闈放逐知何道 桂苑風流且暫歸 莫問升遷橋上客 身謀疎拙舊心違

牧叟鄒生笑語同 莫嗟江上聽秋風 君看逐客思鄉處 猶在圖山更向東

傳神蹤迹本來高 澤畔形容媿彩毫 京邑功臣多佇望 凌煙閣上莫辭勞

暮春橋下手封書 寄向江南問越姑 不道諸郎少歡笑 經年相別憶儂無

一幅輕綃寄海濱 越姑長感昔時恩 欲知別後情多少 點點憑君看淚痕

瑤壇醮罷晚雲開 羽客分飛俗士迴 爲報移文不須勒 未曾游處待重來

遠使程途未一分 離心常要醉醺醺 那堪彭澤門前立 黃菊蕭疎不見君

殿影高低雲掩映 松陰繚繞步徘徊 從今莫厭簪裾累 不是乘軺不得來

憐君送我至南康 更憶梅花庾嶺芳 多少仙山共遊在 願君百歲尚康強

瓊瑤一簇帶花來 便斸蒼苔手自栽 喜見唐昌舊顏色 爲君判病酌金罍

暑天頻雨亦頻晴 簾外閑雲重復輕 珍重一壺酬絕唱 向風遙想醉吟聲

時平物茂歲功成 重翟排雲到玉京 四海未知春色至 今宵先入九重城

銀燭金爐禁漏移 月輪初照萬年枝 造舟已似文王事 卜世應同八百期

漢主承乾帝道光 天家花燭宴昭陽 六衣盛禮如金屋 彩筆分題似柏梁

金馬辭臣賦小詩 梨園弟子唱新詞 君恩還似東風意 先入靈和蜀柳枝

百草千花共待春 綠楊顏色最驚人 天邊雨露年年在 上苑芳華歲歲新

綠水成文柳帶搖 東風初到不鳴條 龍舟欲過偏留戀 萬縷輕絲拂御橋

百尺長條婉麴塵 詩題不盡畫難真 憑君折向人間種 還似君恩處處春

風暖雲開晚照明 翠條深映鳳皇城 人間欲識靈和態 聽取新詞玉管聲

醉折垂楊唱柳枝 金城三月走金羈 年年爲愛新條好 不覺蒼華也似絲

新春花柳競芳姿 偏愛垂楊拂地枝 天子徧教詞客賦 宮中要唱洞簫詞

凝碧池頭蘸翠漣 鳳皇樓畔簇晴煙 新詞欲詠知難詠 說與雙成入管弦

侍從甘泉與未央 移舟偏要近垂楊 櫻桃未綻梅花老 折得柔條百尺長

曾持使節駐毘陵 長與州人有舊情 爲向驛橋風月道 舍人髭鬢白千莖

繡衣乘驛急如星 山水何妨寄野情 肯向九仙臺下歇 閑聽孟叟醉吟聲

清商一曲遠人行 桃葉津頭月正明 此是開元太平曲 莫教偏作別離聲

三年耀武羣雄服 一日回鑾萬國春 南北通歡永無事 謝恩歸去老陪臣

一幅輕綃寄海濱 越姑長感昔時恩 欲知別後情多少 點點憑君看淚痕

燧林芳草綿綿思 盡日相攜陟麗譙 別後巏嵍山上望 羨君時復見王喬

崇霞臺上神仙客 學辨癡龍藝最多 盛德好將銀管述 麗詞堪與雪兒歌

經旬因雨不重來 門有蛛絲徑有苔 再向白蓮亭上望 不知花木爲誰開

塞詔東來淝水濱 時情惟望秉陶鈞 將軍一陣爲功業 忍見沙塲百戰人

翡翠戲翻荷葉雨 鷺鷥飛破竹林煙 時沽村酒臨軒酌 擬摘新茶靠石煎

啖肉先生欲上昇 黃雲踏破紫雲崩 龍腰鶴背無多力 傳與麻姑借大鵬

札札機聲曉復晡 眼穿力盡竟何如 美人一曲成千賜 心裏猶嫌花樣疎

雷轟疊鼓火翻旗 三異翩翩試水師 驚起黑龍眠不得 狂風猛雨不多時

衡門寂寂逢迎少 不見仙郎向五旬 莫問龍山前日事 菊花開却爲閑人

星使南馳入楚重 此山偏得駐行蹤 落花滿地月華冷 寂寞舊山三四峰

幾宵煙月鎖樓臺 欲寄侯門薦下才 滿面塵埃人不識 謾隨流水出山來

碧岩深洞恣遊遨 天與蘆花作羽毛 要識此來棲宿處 上林瓊樹一枝高

曾遭甯戚鞭敲角 又被田單火燎身 閑向斜陽嚼枯草 近來問喘爲無人

龍舟輕颭錦帆風 正值宸游望遠空 迴首皖公山色翠 影斜不到壽杯中

岳寺春深睡起時 虎跑泉畔思遲遲 蜀茶倩箇雲僧碾 自拾枯松三四枝

大夫名價古今聞 盤屈孤貞更出羣 將謂嶺頭閑得了 夕陽猶挂數枝雲

纔離海島宿江濱 應夢笙歌作近鄰 減省雕梁竝頭語 畫堂中有未歸人

王孫還是負佳期 玉馬追遊日漸西 獨上郊原人不見 鷓鴣飛過落花溪

忘餐爲戀滿枝紅 錦障頻移護晚風 客散酒酣歸未得 欄邊獨立月明中

王母粧成鏡未收 倚欄人在水精樓 笙歌莫占清光盡 留與溪翁一釣舟

寒食尋芳遊不足 溪亭還醉綠楊煙 誰家花落臨流樹 數片殘紅到檻前

列宿回元朝北極 爽神晞露滴樓臺 佳人卷箔臨階砌 笑指庭花昨夜開

臺榭沈沈禁漏初 麝煙紅蠟透蝦鬚 雕籠鸚鵡將棲宿 不許鵶鬟轉轆轤

銀河昨夜降醍醐 灑遍坤維萬象蘇 疑是鮫人曾泣處 滿池荷葉捧真珠

古殿煙霞簇畫屏 直疑踪跡到蓬瀛 碧桃滿地眠花鹿 深院松窗擣藥聲

銅龍看却送春來 莫惜顛狂酒百杯 吟鬢就中專擬白 那堪更被二更催

戴星先捧祝堯觴 鏡裏堪驚兩鬢霜 好是燈前偷失笑 屠蘇應不得先嘗

洞房脉脉寒宵永 燭影香消金鳳冷 猧兒睡魘喚不醒 滿窗撲落銀蟾影

輕籠小徑近誰家 玉馬追風翠影斜 愛把長條惱公子 惹他頭上海棠花

鵝黃剪出小花鈿 綴上芳枝色轉鮮 飲散無人收拾得 月明階下伴鞦韆

東君愛惜與先春 草澤無人處也新 委囑露華幷細雨 莫教遲日惹風塵

句踐初迎西子年 琉璃爲箒掃溪煙 至今不改當時色 留與王孫繫酒船

綠楊移傍小亭栽 便擁穠煙撥不開 誰把金刀爲刪掠 放教明月入窗來

遠接關河高接雲 雨餘洗出半天津 牡丹不用相輕薄 自有清陰覆得人

掩映鶯花媚有餘 風流才調比應無 朝朝奉御臨池上 不羨青松拜大夫

王孫宴罷曲江池 折取春光伴醉歸 怪得美人爭鬬乞 要他穠翠染羅衣

殘照林梢嫋數枝 能折醉客上金堤 馬嬌如練纓如火 瑟瑟陰中步步嘶

莎草放茵深護砌 海榴噴火巧橫牆 紋鱗引子跳銀海 紫燕呼雛語畫梁

昂藏大步蠶叢國 曲頸微伸高九尺 卓女窺窗莫我知 嚴仙據案何曾識

自古皆傳蜀道難 爾何能過拔蛇山 忽驚登得雞翁磧 又恐礙著鹿頭關

不隨俗物皆成土 只待良時却補天 釜魚化作池中物 木履浮爲天際船

四鄰侵我我從伊 畢竟須思未有時 試上含元殿基望 秋風秋草正離離

紫雲樓下曲江平 鴉噪殘陽麥隴青 莫上慈恩最高處 不堪看又不堪聽

垂老無端用意乖 誰知道侶厭清齋 如今又采蘼蕪去 辜負張君繡靸鞋

辛勤得繭不盈筐 燈下繅絲恨更長 著處不知來處苦 但貪衣上繡鴛鴦

昔日曾看瑞應圖 萬般祥端不如無 摩訶池上分明見 仔細看來是那鶘

試問朝中爲宰相 何如林下作神仙 一壺美酒一爐藥 飽聽松風白晝眠

迸出班犀數十株 更添幽景向蓬壺 出來似有凌雲勢 用作丹梯得也無

軟碧搖煙似送人 映花時把翠蛾嚬 青青自是風流主 慢颯金絲待洛神

徐徐出土非人種 枝葉難投日月壺 爲是因緣生此地 從他長養譬如無

晉江江畔趁春風 耕破雲山幾萬重 兩足一犂無外事 使君何啻五侯封

掃石耕山舊子真 布衣草履自隨身 石崖壁立題詩處 知是當年鳳閣人

九重天子人中貴 五等諸侯閫外尊 爭似布衣雲水客 不將名字挂乾坤

四十里城花發時 錦囊高下照坤維 雖粧蜀國三秋色 難入豳風七月詩

去年今日到城都 城上芙蓉錦繡舒 今日重來舊遊處 此花顦顇不如初

草履初登南嶽船 銅瓶猶貯北山泉 衡陽舊寺春歸晚 門鎖寒潭幾樹蟬

碧雲章句纔離手 紫府神仙盡點頭 樹迎高鳥歸深野 雲傍斜陽過遠山

內人曉起怯春寒 輕揭珠簾看牡丹 一把柳絲收不得 和風搭在玉欄杆

稚子出看莎徑沒 漁翁來報竹橋流 蹤跡未辭鴛鷺客 夢魂先到鷓鴣村

病起正當秋閣迥 酒醒迎對夜濤寒 爐中藥熟分僧飯 枕上琴閑借客彈

門前春水白蘋花 岸上無人小艇斜 商女經過江欲暮 散拋殘食飼神鴉

亂繩千結絆人深 越羅萬丈表長尋 楊柳在身垂意緒 藕花落盡見蓮心

閶門風暖落花乾 飛遍江城雪不寒 獨有晚來臨水驛 閑人多憑赤欄干

有池有榭即濛濛 浸潤翻成長養功 恰似有人長點檢 著行排立向春風

根柢雖然傍濁河 無妨終日近笙歌 毿毿金帶誰堪比 還共黃鶯不較多

萬株枯槁怨亡隋 似弔吳臺各自垂 好是淮陰明月裏 酒樓橫笛不勝吹

菡萏香連十頃陂 小姑貪戲採蓮遲 晚來弄水船頭濕 更脫紅裙裹鴨兒

孔雀尾拖金線長 怕人飛起入丁香 越女沙頭爭拾翠 相呼歸去背斜陽

桑田一變賦歸來 爵祿焉能凂我哉 黃犢依然花竹外 清風萬古凜荆臺

春江瀲瀲清且急 春雨濛濛密復疎 一曲狂歌兩行淚 送君兼寄故鄉書

壞牆風雨幾經春 草色盈庭一座塵 自是神明無感應 盛衰何得却由人

夜半呼兒趁曉耕 羸牛無力漸艱行 時人不識農家苦 將謂田中穀自生

栢樹松陰覆竹齋 罷燒藥竈縱高懷 世間應少山間景 雲遶青松水遶堦

延壽溪頭歎逝波 古今人事半銷磨 昔除正字今何在 所謂人生能幾何

柴桑分邑載圖經 屈曲山光展畫屏 最是蘆洲東北望 人家殘照隔煙汀

衆湖湖口繫蘭船 睡起中餐又却眠 風伯如何解迴怒 數宵檣倚碧蘆煙

偶繫扁舟枕綠莎 旋移深處避驚波 曉來閑共漁人話 此去巴陵路幾多

遊絲垂幄雨依依 枝上紅香片片飛 把酒問春因底意 爲誰來後爲誰歸

花枝千萬趁春開 三月瓓珊即自回 剩向東園種桃李 明年依舊爲君來

西塞名山立翠屏 濃嵐橫入半江青 千尋鐵鏁無由問 石壁空存道者形

匹婦頑然莫問因 匹夫何去望千春 翻思岵屺傳詩什 舉世曾無化石人

首出崔嵬占上遊 迥存濃翠向荆州 空聞別有回山力 却見長江曲尺流

秋染棠梨葉半紅 荆州東望草平空 誰知孤宦天涯意 微雨蕭蕭古驛中

總角曾隨上峽船 尋思如夢可悽然 夜來孤館重來宿 枕底灘聲似舊年

秭歸城邑昔曾過 舊識無人奈老何 獨有淒清難改處 月明聞唱竹枝歌

南陵直上路盤盤 平地凌雲勢萬端 堪笑巴民不厭足 更嫌山少畫山看

渝州江上忽相逢 說隱西山最上峰 略坐移時又分別 片雲孤鶴一枝筇

桃李栽成豔格新 數枝留得小園春 半紅半白無風雨 隨分夭容解笑人

隱几經旬疾未痊 孤燈孤驛若爲眠 郡樓昨夜西風急 一一更籌到枕前

曾上青泥蜀道難 架空成路入雲寒 如何却向巴東去 三十六盤天外盤

船檣相望荆江中 岸蘆汀樹煙濛濛 路聞隄缺水如箭 未知何日生南風

冰雪肌膚力不勝 落花飛絮遶風亭 不知何事鞦韆下 蹙破愁眉兩點青

梨花如雪已相迷 更被驚烏半夜啼 簾捲玉樓人寂寂 一鉤新月未沈西

偶泊巴東古縣前 宦情鄉思兩綿綿 不堪蠟炬燒殘淚 雨打船窗半夜天

粉英香萼一般般 無限行人立馬看 村女浴蠶桑柘綠 枉將顏色忍春寒

畫船晚過淘金磧 不見黃金惟見石 猶恐黃金價未高 見得錙銖幾多力

大石嶺南梅欲發 南陵陂上雪初飛 苦無酒解愁成陣 又附蘭橈向秭歸

仙中姑射接瑤姬 成陣清香擁路岐 半出驛牆誰畫得 雪英相倚兩三枝

冷杉枯栢路盤空 毛髮生寒略略風 兩漢真仙在何處 巡香行遶蘂珠宮

廟前溪水流潺潺 廟中修竹聲珊珊 襄王一夢杳難問 晚晴天氣歸雲閑

春寒天氣下瞿塘 大壤溪前柳線長 須信孤雲是孤宦 莫將鄉思附歸艎

隨柳參差破綠芽 此中依約欲飛花 春光是處傷離思 何況歸期未有涯

始看菊蘂開籬下 又見梅花寄嶺頭 攬轡巴西官局冷 幾憑春酒沃鄉愁

花品姚黃冠洛陽 巴中春早羨孤芳 不知別有栽培力 流詠新詩與激昂

虞人初獲酉江西 長臂難將意馬齊 今日未啼頭已白 不堪深入白雲啼

柳成金穗草如茵 載酒尋花共賞春 先入醉鄉君莫問 十年風景在三秦

寂寂無聊九夏中 傍簷依壁待清風 壯圖奇策無人問 不及南陽一臥龍

薄薄春雲籠皓月 杏花滿地堆香雪 醉垂羅袂倚朱欄 小數玉仙歌未闋

西齋新竹兩三莖 也有風敲碎玉聲 莫恨移來欄檻遠 譬如元本此間生

分擘山河即漸開 許昌基業已傾頹 黃金車與斑斕耳 早個須知入讖來

會獵書來舉國驚 祗應周魯不教迎 曹公一戰奔波後 赤壁功傳萬古名

破產移家事亦難 佐吳從此霸江山 爭教不立功勳得 指出千囷如等閑

夜深偷入魏軍營 滿寨驚忙火似星 百口寶刀千匹絹 也應消得與甘寧

欲把江山鼎足分 邢真銜冊到江南 當時將相誰堪重 徐盛將軍最不甘

斫案興言斷衆疑 鼎分從此定雄雌 若無子敬心相似 爭得烏林破魏師

西塞山高截九垓 讖謠終日自相催 武昌魚美應難戀 曆數須歸建業來

贊國經綸更有誰 蔡公相歎亦相師 貴爲丞相封侯了 歸後家人總不知

幼小家貧實可哀 願征行去志難回 不探虎穴求身達 爭得人間富貴來

好道君王遇亦難 變通靈異幾多般 介先生有神仙術 釣得鱸魚在玉盤

風揭洪濤響若雷 枕波爲壘險相隈 莫言有個濡須塢 幾度曹公失志回

名與諸公又不同 金瘡痕在滿身中 不將御蓋宣恩澤 誰信將軍別有功

東部張公與衆殊 共施經畧贊全吳 陳琳漫自稱雄伯 神氣應須怯大巫

聖德招賢遠近知 曹公心計却成欺 陳韓昔日嘗投楚 豈是當歸召得伊

委存張公翊聖材 幾將賢德贊文臺 爭教不霸江山得 日月徵曾入夢來

將軍身歿有兒孤 虎子爲名教讀書 更向宮中教騎馬 感君恩重合何如

曆數將終勢已摧 不修君德更堪哀 被他青蓋言相誤 元是須教入晉來

天命須知豈偶然 亂臣徒欲用兵權 聖謨廟畧還應別 渾不消他七寶鞭

春暖江南景氣新 子鵝炙美就中珍 庾家廚盛劉公困 渾弗相貽也惱人

百萬兵來逼合肥 謝玄爲將統雄師 旌旗首尾千餘里 渾不消他一局棊

尚主當初偶未成 此時誰合更關情 可憐謝混風華在 千古翻傳禁臠名

陸公高論亦由衷 謙讓還慙未有功 天下忠良人欲盡 始應交我作三公

晉祚安危只此行 坦之何必苦憂驚 謝公合定寰區在 爭遣當時事得成

拋捨東山歲月遙 幾施經畧挫雄豪 若非名德喧寰宇 爭得蒲葵價數高

太尉門庭亦甚高 王郎名重禮相饒 自家妻父猶如此 誰更逢君得折腰

遶牀堪壯喝盧聲 似鐵容儀衆盡驚 二十七人同舉義 幾人全得舊功名

春風濯濯柳容儀 鶴氅神情舉世推 可惜教君仗旄鉞 枉將心地託牢之

發遣將軍欲去時 畧無情撓只貪棊 自從乞與羊曇後 賭墅功成更有誰

投箠填江語未終 謝安乘此立殊功 三台星爛乾坤在 且與張華死不同

叔寶羊車海內稀 山家女壻好風姿 江東士女無端甚 看殺玉人渾不知

吟坐因思郭景純 每言窮達似通神 到頭分命難移改 解脫清襦與別人

江州樓上月明中 從事同登眺遠空 玉樹忽薶千載後 有誰重此繼清風

容易乘虛逼帝畿 滿江艛艣與旌旗 盧循若解新亭上 勝負還應未可知

大峴纔過喜可知 指空言已副心期 公孫計策嗟無用 天與南朝作霸基

納諫廷臣免犯顏 自然恩可霸江山 姚興侍女方承寵 放出宮闈若等閑

人主詞應不偶然 幾人曾說笑掀天 不知南苑今何在 借與張公三百年

仗氣凌人豈可親 只將范泰是知聞 緣何喚作雲霞友 却恐雲霞未似君

古迹荒基好歎嗟 滿川吟景只煙霞 烏衣巷在何人住 回首令人憶謝家

負才尚氣滿朝知 高臥閑吟見客稀 獨步何人識袁尹 白楊郊外醉方歸

位重何如不厭貧 伯龍孤子只修身 固知生計還須有 窮鬼臨時也笑人

拂衣耕釣已多時 江上山前樂可知 著却貂裘將採藥 任他人喚作漁師

戚屬羣臣盡見猜 預憂身後又堪哀 到頭委付何曾是 虛把羅襦與彥回

謝家諸子盡蘭香 各震芳名滿帝鄉 惟有千金更堪重 只將高臥向齊王

運命將來各有期 好官才闕即思之 就中堪愛羊玄保 偏受君王分外知

解璽傳呼詔侍中 却來高臥豈疏慵 此時忠節還希有 堪羨君王特地容

謝公情量已難量 忠宋心誠豈暫忘 執燭小兒渾放去 略無言語與君王

肯與公卿作等倫 澹然名德只推君 任他車騎來相訪 簫鼓盈庭似不聞

位高名重不堪疑 懇讓儀同帝亦知 不學常流爭進取 却憂門有二台司

至尊尊貴異人間 御膳天廚豈等閑 惜得裹蒸無用處 不如安霸取江山

強哀強慘亦從伊 歸到私庭喜可知 喜字漫書三十六 到頭能得幾多時

顯達何曾肯繫心 築居郊外好園林 賺他謝朏出山去 贏得高名直至今

豫章太守重詞林 圖畫陳蕃與華歆 更奠子將幷孺子 爲君千載作知音

曾步金蓮寵絕倫 豈甘今日委埃塵 玉兒還有懷恩處 不肯將身嫁小臣

後見梁王未免哀 奈何無計拯傾頹 若教彼相顛扶得 爭遣明公到此來

滌蕩齊宮法令新 分張宮女二千人 可憐無限如花貌 重見世間桃李春

齊朝太守不甘降 忠節當時動四方 義士要教天下見 且留君住待袁昂

傳聞天子重儒才 特爲皇華綺宴開 今日方驚遇勍敵 此人元自北朝來

紫茄白莧以爲珍 守任清真轉更貧 不飲吳興郡中水 古今能有幾多人

曾與蕭侯醉玉桮 此時神影盡傾頹 莫云千古無靈聖 也向西川助敵來

小輿升殿掌鈞台 不免無憀却憶回 應恨被他何胤誤 悔先容易出山來

依憑金地甚虔誠 忍溺空王爲聖明 內殿設齋申禱祝 豈無功德及臺城

苦心詞賦向誰談 淪落周朝志豈甘 可惜多才庾開府 一生惆悵憶江南

彼此英雄各有名 石頭高臥擬爭衡 當時堪笑王僧辨 待欲將心託聖明

金翠絲黃略不舒 蚌盤清宴意何如 豈知三閣繁華日 解爲君王妙破除

苦諫將軍總不知 幾隨煙焰作塵飛 東山居士何人識 惟有君王却許歸

曾佐徐陵向北遊 剖陳疑事動名流 却歸掌選清何甚 一匹花綀不肯收

前後兵師戰勝回 百餘城壘盡歸來 當時將卒應知感 況得君王爲舉哀

臨春高閣上侵雲 風起香飄數里聞 自是君王正沈醉 豈知消息報隋軍

結綺高宜眺海涯 上凌丹漢拂雲霞 一千朱翠同居此 爭奈恩多屬麗華

多少沈檀結築成 望仙爲號倚青冥 不知孔氏何形狀 醉得君主不解醒

三閣相通綺宴開 數千朱翠遶周回 只知斷送君王醉 不道韓擒已到來

八宮妃盡賦篇章 風揭歌聲錦繡香 選得十人爲狎客 有誰能解諫君王

文物衣冠盡入秦 六朝繁盛忽埃塵 自從淮水乾枯後 不見王家更有人

不向南朝立諫名 舊居基在事分明 令人惆悵江中令 只作篇章過一生

嬿婉回風態若飛 麗華翹袖玉爲姿 後庭一曲從教舞 舞破江山君未知

京華不啻三千里 客淚如今一萬雙 若箇最爲相憶處 青楓黃竹入袁江

行盡疎林見小橋 綠楊深處有紅蕉 無端眼界無分別 安置心頭不肯銷

經年理郡少歡娛 爲習干戈間飲徒 今日臨行盡交割 分明收取媚川珠

曳履優容日日歡 須言達德倍汍瀾 韶光今已輸先手 領得蠙珠掌上看

惆悵興亡繫綺羅 世人猶自選青娥 越王解破夫差國 一箇西施已是多

一陣雨聲歸嶽嶠 兩條寒色下瀟湘 客吟晚景停孤櫂 僧踏清陰徹上方

孤猨鎖檻歲年深 放出城南百丈林 綠水任從聯臂飲 青山不用斷腸吟

珠幡絳節曉霞中 漢武清齋待少翁 不向人間戀春色 桃花自滿紫陽宮

未得鳴珂謁漢宮 江頭寂寞向春風 悲歌一曲心應醉 萬葉千花淚眼中

鳴鞭晚日禁城東 渭水晴煙灞岸風 都傍柳陰回首望 春天樓閣五雲中

古寺臨江間碧波 石梯深入白雲窠 僧禪寂寂無人跡 滿地落花春又過

獨坐紗窗刺繡遲 紫荆花下囀黃鸝 欲知無限傷春意 盡在停針不語時

傳聞燭下調紅粉 明鏡臺前別作春 不須面上渾妝却 留著雙眉待畫人

梁代真人上紫微 水盤山脚五雲飛 松杉老盡無消息 猶得千年一度歸

豈肯閑尋竹徑行 却嫌絲管好蛙聲 自從煮鶴燒琴後 背却青山臥月明

端溪石硯宣城管 王屋松煙紫兔毫 更得孤卿老書札 人間無此五般高

陰香裝豔入青紗 還與欹眠好事家 夢裏却成山色雨 沈山不敢鬬青華

嘗聞燒尾便拏空 只過天門更一重 大禹未生門未鑿 可能天下總無龍

少卿真跡滿僧居 祗恐鍾王也不如 爲報遠公須愛惜 此書書後更無書

爛熳紅霞光照衣 苔封白石路微微 華陽洞裏何人在 落盡松花不見歸

人間幾日變桑田 誰識神仙洞裏天 短促雖知有殊異 且須歡醉在生前

侍宴黃昏曉未休 玉階夜色月如流 朝來自覺承恩最 笑倩傍人認繡毬

堪恨隋家幾帝王 舞裀揉盡繡鴛鴦 如今重到拋毬處 不是金鑪舊日香

秋色西陵滿綠蕪 繁弦急管強歡娛 長舒羅袖不成舞 却向風前承淚珠

綠羅裙上標三棒 紅粉腮邊淚兩行 抄手向前咨大使 這回不敢惱兒郎

輪廓休誇四字書 紅窠寫出對庭除 時時買得佳人笑 本色金錢却不如

能師還世名還在 空閉禪堂滿院苔 花樹不隨人寂寞 數株猶自出牆來

輕花細葉滿林端 昨夜春風曉色寒 黃鳥不堪愁裏聽 綠楊宜向雨中看

斜雨飛絲織晚風 疎簾半捲野亭空 荷花開盡秋光晚 零落殘紅綠沼中

綺薦銀屏空積塵 柳眉桃臉暗銷春 不須更學陽臺女 爲雨爲雲趁惱人

向前不信別離苦 而今自到別離處 兩行粉淚紅闌干 一朵芙蕖帶殘露

瘦馬羸童行背秦 暮鴉撩亂入殘雲 北風吹起寒營角 直至榆關人盡聞

霜月正高鸚鵡洲 美人清唱發紅樓 鄉心暗逐秋江水 直到吳山脚下流

馬轉櫟林山鳥飛 商溪流水背殘暉 行人幾在青雲路 底事風塵猶滿衣

一囊書重百餘斤 郵吏寧知去計貧 莫訝偏吟望鄉句 明朝便見嶺南人

此地修行山幾枯 草堂生計只缾盂 支郎既解除艱險 試看人心平得無

出門爭走九衢塵 總是浮生不了身 惟有水田衣下客 大家忙處作閑人

昔年簪組隘丘門 今日旌幢一院存 何事商於淚如雨 小儒偏受陸家恩

獨入深山信脚行 慣當貙虎不曾驚 路傍花發無心看 惟見枯枝刮眼明

無端捨釣學干名 不得溪山養性情 自省此身非達者 今朝羞拜四先生

曾爲漢帝眼中人 今作狂胡陌上塵 身死不知多少載 冢花猶帶洛陽春

巡隄聽唱竹枝詞 正是月高風靜時 獨向東南人不會 弟兄俱在楚江湄

憔悴容華怯對春 寂寥宮殿鎖閑門 此身却羨宮中樹 不失芳時雨露恩

背雲衝石出深山 淺碧泠泠一帶寒 不獨有聲流出此 會歸滄海助波瀾

日高鄰女笑相逢 慢束羅裙半露胸 莫向秋池照綠水 參差羞殺白芙蓉

牢落畫堂空鎖塵 荒涼庭樹暗消春 豪家莫笑此中事 曾見此中人笑人

西風吹老洞庭波 一夜湘君白髮多 醉後不知天在水 滿船清夢壓星河

舊業分明桂水頭 人歸業盡水東流 春風日暮江頭立 不及漁人有釣舟

五湖春水接遙天 國破君亡不記年 惟有妖娥曾舞處 古臺寂寞起愁煙

水會三川漾碧波 雕陰人唱採花歌 舊時白翟今荒壤 葦谷淒淒風雨多

漢馬千蹄合一羣 單于鼓角隔山聞 沙塠風起紅樓下 飛上胡天作陣雲

金吾持戟護軒簷 天樂傳教萬姓瞻 樓上美人相倚看 紅妝透出水晶簾

玉樓天半起笙歌 風送宮人笑語和 月影殿開聞曉漏 水晶簾捲近秋河

今日漢家探使迴 蟻疊胡兵來未歇 春風渭水不敢流 總作六軍心上血

洛陽城路九春衢 洛陽城外柳千株 能得來時作眼覓 天津橋側錦屠蘇

越王宮裏如花人 越水谿頭采白蘋 白蘋未盡人先盡 誰見江南春復春

北斗星移銀漢低 班姬愁思鳳城西 青槐陌上行人絕 明月樓前烏夜啼

北望單于日半斜 明君馬上泣胡沙 一雙淚滴黃河水 應得東流入漢家

放爾千山萬水身 野泉晴樹好爲鄰 啼時莫近瀟湘岸 明月孤舟有旅人

江島濛濛煙靄微 綠蕪深處刷毛衣 渡頭驚起一雙去 飛上文君舊錦機

鐘盡疎桐散曙鴉 故山煙樹隔天涯 西風一夜秋塘曉 零落幾多紅藕花

高柳螿啼雨後秋 年光空感淚如流 滿湖菱荇東歸晚 閑倚南軒盡日愁

身逐煙波魂自驚 木蘭舟上一帆輕 雲中有寺在何處 山底宿時聞磬聲

柳絮飛來別洛陽 梅花落後到三湘 世情已逐浮雲散 離恨空隨江水長

擾擾都城曉又昏 六街車馬五侯門 箕山渭水空明月 可是巢由絕子孫

酷憐風月爲多情 還到春時別恨生 倚柱尋思倍惆悵 一塲春夢不分明

江上春風留客舟 無窮歸思滿東流 與君盡日閑臨水 貪看飛花忘却愁

怨抱霜枝向月啼 數聲清繞郡城低 那堪日夜有雲雨 便似巫山與建溪

漢江江水水連天 被謫宜陽路幾千 爲問野人山鳥語 問予歸櫂是何年

百尺古松松下寺 寶幡朱蓋畫珊珊 閑庭甘露幾回落 青石綠苔猶未乾

山中殷勤弟別兄 兄還送弟下山行 蘆花飛處秋風起 日暮不堪聞鴈聲

爛熳紅霞光照衣 苔封白石路微微 華陽洞裏人何在 落盡松花不見歸

擾擾東西南北情 何人於此悟浮生 還緣無月春風夜 暫得獨聞流水聲

昨夜圓非今夜圓 却疑圓處減嬋娟 一年十二度圓缺 能得幾多時少年

酒瀉銀瓶倒底清 夜深絲竹鳳凰鳴 紅妝醉起一花落 更引春風無限情

無力不任爲走役 有文安敢滯清平 從來若把耕桑定 免恃雕蟲悞此生

駑駘嘶叫知無定 騏驥低垂自有心 山上高松溪畔竹 清風纔動是知音

杜鵑花裏杜鵑啼 淺紫深紅更傍溪 遲日霽光搜客思 曉來山路恨如迷

漢國明妃去不還 馬駝弦管向陰山 匣中縱有菱花鏡 羞對單于照舊顏

莫把金籠閉鸚鵡 箇箇聰明解人語 忽然更向君前言 三十六宮愁幾許

承恩借獵小平津 使氣常遊中貴人 一擲千金渾是膽 家無四壁不知貧

荒郊古陌時時斷 野水浮雲處處秋 唯有河邊衰柳樹 蟬聲相送到揚州

惜養來來歲月深 籠開不見意沈吟 也知祗在秋江上 明月蘆花何處尋

魂黯黯兮情脈脈 簾風清兮窗月白 夢驚枕上爐燼銷 不見蘂珠宮裏客

禁漏聲稀蟾魂冷 紗廚筠簟波光淨 獨坐愁吟暗斷魂 滿窗風動芭蕉影

別恨離腸空惻惻 風動虛軒池水白 莫言靈圃步難尋 有心終效偷桃客

秋遇人間好風景 焦桐韻滿華堂靜 鑑鸞釵燕恨何窮 忍向銀牀空抱影

綠槐影裏傍青樓 陌上行人空舉頭 煙水露花無處問 搖鞭凝睇不勝愁

役盡心神銷盡骨 恩情未斷忽分離 平生此恨無言處 只有衣襟淚得知

濃醪豔唱愁難破 骨瘦魂消病已成 若爲多羅年少死 始甘人道有風情

淚滿羅衣酒滿巵 一聲歌斷怨傷離 如今兩地心中事 直是瞿曇也不知

橫泥杯觴醉復醒 愁牽時有小詩成 早知惹得千般恨 悔不天生解薄情

幾到壇邊登閣望 因思遺跡詠今朝 當時爲有重華出 不是先生傲帝堯

誰把相思號此河 塞垣車馬往來多 只應自古征人淚 灑向空川作逝波

金井欄邊見羽儀 梧桐枝上宿寒枝 五陵公子憐文彩 畫與佳人刺繡衣

飲啄蓬山最上頭 和煙飛下禁城秋 曾將弄玉歸雲去 金翿斜開十二樓

星彩滿天朝北極 源流是處赴東溟 爲臣爲子不忠孝 辜負宣尼一卷經

曾聞仙子住天台 欲結靈姻媿短才 若許隨君洞中住 不同劉阮卻歸來

野麋蒙象暫如犀 心不驚鷗角駭雞 一路好山無伴看 斷腸煙景寄猨啼

錦字龍梭織錦篇 鳳皇文采間非煙 並他時世新花樣 虛費工夫不直錢

拂拂雲衣冠紫煙 已爲丁令一千年 留君且伴居山客 幸有松梢明月天

供奉三朝四十年 聖時流落髮衰殘 貪將樂府歌明代 不把清吟換好官

夕照紗窗起暗塵 青松遶殿不知春 君看白首誦經者 半是宮中歌舞人

玉皇前殿掌書仙 一染塵心下九天 莫怪濃香薰骨膩 雲衣曾惹御爐煙

拜玉亭前閑送客 此時孤恨感離鄉 尋思往歲絕纓事 肯向朱門泣夜長

初月如弓未上弦 分明挂在碧霄邊 時人莫道蛾眉小 三五團圓照滿天

惆悵金泥簇蝶裙 春來猶見伴行雲 不教布施剛留得 渾似初逢李少君

源水叢花無數開 丹跗紅萼間青梅 從今結子三千歲 預喜仙遊復摘來

聖運潛符瑞玉龍 自興雲雨更無蹤 不如渭水沙中得 爭保鑾輿復九重

涉江今日恨偏多 援筆長吁欲奈何 倘使淚流西去得 便應添作錦江波

蒼藤古木幾經春 舊祀祠堂小水濱 行客謾陳三酎酒 大夫元是獨醒人

昔日偏霑雨露榮 德皇西幸賜嘉名 馬嵬此去無多地 合向楊妃冢上生

蓬鬢荆釵世所稀 布裙猶是嫁時衣 胡麻好種無人種 合是歸時底不歸

元和天子丙申年 三十三人同得仙 袍似爛銀文似錦 相將白日上青天

執板狂歌乞個錢 塵中流浪且隨緣 直饒到老常如此 猶勝危時弄化權

曾過街西看牡丹 牡丹纔謝便心闌 如今變作村園眼 鼓子花開也喜歡

邦惟固本自安寧 臨下常須馭朽驚 何事十旬遊不返 禍胎從此召殷兵

酒色聲禽號四荒 那堪峻宇又彫墙 靜思今古爲君者 未或因茲不滅亡

唯彼陶唐有冀方 少年都不解思量 如今算得當時事 首爲盤遊亂紀綱

明明我祖萬邦君 典則貽將示子孫 惆悵太康荒墜後 覆宗絕祀滅其門

仇讐萬姓遂無依 顏厚何曾解忸怩 五子既歌邦已失 一場前事悔難追

破額幞頭衫也穿 使君猶許對華筵 今朝幸倚文章守 遮莫青蛾笑揭天

少插花枝少下籌 須防女伴妬風流 坐中若打占相令 除却尚書莫點頭

學織繚綾功未多 亂拈機杼錯拋梭 莫教官錦行家見 把此文章笑殺他

昨日朝天過紫微 醮壇風冷杏花稀 碧桃泥我傳消息 何事人間更不歸

鶴老芝田雞在籠 上清那與俗塵同 既言白日升仙去 何事人間有殯宮

翠微寺本翠微宮 樓閣亭臺幾十重 天子不來僧又去 樵夫時倒一株松

野鵲灘西一櫂孤 月光遙接洞庭湖 堪嗟迴雁峰前過 望斷家山一字無

澗水泠泠聲不絕 溪流茫茫野花發 自去自來人不知 歸時常對空山月

霜鶴鳴時夕風急 亂鴉又向寒林集 此君輟櫂悲且吟 獨對蓮花一峰立

金谷歌傳第一流 鷓鴣清怨碧雲愁 夜來省得曾聞處 萬里月明湘水流

勸君莫惜金縷衣 勸君須惜少年時 有花堪折直須折 莫待無花空折枝

青天無雲月如燭 露泣梨花白如玉 子規一夜啼到明 美人獨在空房宿

空賜羅衣不賜恩 一薰香後一銷魂 雖然舞袖何曾舞 常對春風裛淚痕

不洗殘粧凭繡牀 也同女伴繡鴛鴦 迴鍼刺到雙飛處 憶著征夫淚數行

眼想心思夢裏驚 無人知我此時情 不如池上鴛鴦鳥 雙宿雙飛過一生

一去遼陽繫夢魂 忽傳征騎到中門 紗窗不肯施紅粉 徒遣蕭郎問淚痕

鸎啼露冷酒初醒 罨畫樓西曉角鳴 翠羽帳中人夢覺 寶釵斜墜枕函聲

行人南北分征路 流水東西接御溝 終日坡前怨離別 謾名長樂是長愁

偏倚繡床愁不起 雙垂玉筯翠鬟低 卷簾相待無消息 夜合花前日又西

悔將淚眼向東開 特地愁從望裏來 三十六峯猶不見 況伊如鷰這身材

滿目笙歌一段空 萬般離恨總隨風 多情爲謝殘陽意 與展晴霞片片紅

兩心不語暗知情 燈下裁縫月下行 行到堦前知未睡 夜深聞放剪刀聲

近寒食雨草萋萋 著麥苗風柳映堤 早是有家歸未得 杜鵑休向耳邊啼

水紋珍簟思悠悠 千里佳期一夕休 從此無心愛良夜 任他明月下西樓

數日相隨兩不忘 郎心如妾妾如郎 出門便是東西路 把取紅牋各斷腸

無定河邊暮角聲 赫連臺畔旅人情 函關歸路千餘里 一夕秋風白髮生

花落長川草色青 暮山重疊兩冥冥 逢春便覺飄蓬苦 今日分飛一涕零

洛陽才子隣簫恨 湘水佳人錦瑟愁 今昔兩成惆悵事 臨邛春盡暮江流

浙江輕浪去悠悠 望海樓吹望海愁 莫怪鄉心隨魄斷 十年爲客在他州

襄陽好向峴亭看 人物蕭條值歲闌 爲報習家多置酒 夜來風雪過江寒

四朝十帝盡風流 建業長安兩醉游 惟有一篇楊柳曲 江南江北爲君愁

三十驊騮一烘塵 來時不鎖杏園春 楊花滿地如飛雪 應有偷游曲水人

傳聞天子訪沈淪 萬里懷書西入秦 早知不用無媒客 恨別江南楊柳春

分飛南渡春風晚 却返家林事業空 無限離情似楊柳 萬條垂向楚江東

一回望月一回悲 望月月移人不移 何時得見漢朝使 爲妾傳書斬畫師

三月江南花滿枝 風輕簾幕燕爭飛 游人休惜夜秉燭 楊柳陰濃春欲歸

月明星稀霜滿野 氈車夜宿陰山下 漢家自失李將軍 單于公然來牧馬

京洛先生三尺墳 陰風慘慘土和雲 從來有感君皆哭 今日無君誰哭君

花萼樓前春正濃 濛濛柳絮舞晴空 金錢擲罷嬌無力 笑倚欄干屈曲中

侍宴黃昏未肯休 玉階夜色月如流 朝來自詫承恩最 笑倩傍人認繡毬

月裏嫦娥不畫眉 只將雲霧作羅衣 不知夢逐青鸞去 猶把花枝蓋面歸

萬里長江一帶開 岸邊楊柳幾千栽 錦帆未落西風起 惆悵龍舟去不迴

釣罷孤舟繫葦梢 酒開新甕鮓開包 自從江浙爲漁父 二十餘年手不扠

林下材華雖可尚 筆端人物更清妍 如何不出深閨裏 能以丹青寫外邊

四百餘峯海上排 根連蓬島蔭天台 百靈若爲移中土 嵩華都爲一小堆

綠楊陰轉畫橋斜 舟有笙歌岸有花 盡日會稽山色裏 蓬萊清淺水仙家

高歌閬風步瀛洲 燂鵬爚鯤餐未休 四方上下無外頭 一啜頓涸滄溟流

苦河既濟真僧喜 新知滿座笑相視 戍客歸來見妻子 學生放假偷向市

骰子逡巡裹手拈 無因得見玉纖纖 但知報道金釵落 髣髴還應露指尖

斜風飄雨三十夜 隣女餘光不相借 跡滅塵生古人畫 洞房重扉無隟罅

一壺天上有名物 兩個世間無事人 醉却隱之雲叟外 不知何處是天真

莫言閑話是閑話 往往事從閑話來 何必剃頭爲弟子 無家便是出家人

甜於泉水茶須信 狂似楊花蝶未知 半窗月在猶煎藥 幾夜燈閑不照書

至人無夢夢不到 天道惡盈盈有餘 龍髯已斷嬪嬙老 豹尾不來岐路長

因借夢書過竹寺 學耕秋粟繞茆原 芭蕉葉上無愁雨 自是多情聽斷腸

海邊紅日半離水 天外暖風輕到花 雨聲鞭自禁門出 一簇人從天上來

須把咽喉吞世界 蓋因奢侈致危亡 若須拋却便拋却 莫待風高更亦深

恰似傳花人飲散 空拋牀下最繁枝 豔魄香魂如有在 還應羞見墮樓人

一葉題詩出禁城 誰人酬和獨含情 自嗟不及波中葉 蕩漾乘春取次行

因隨八馬上仙山 頓隔塵埃物象閑 只恐西追王母宴 却憂難得到人間

濃樹禁花開後庭 飲筵中散酒微醒 濛濛雨草瑤階溼 鐘曉愁吟獨倚屏

盡日池邊釣錦鱗 芰荷香裏暗消魂 依稀縱有尋香餌 知是金鉤不肯吞

鴛鴦瓦上瞥然聲 晝寢宮娥夢裏驚 元是我王金彈子 海棠花下打流鶯

五雲樓閣鳳城間 花木長新日月閑 三十六宮連內苑 太平天子住崑山

會真廣殿約宮牆 樓閣相扶倚太陽 淨甃玉階橫水岸 御爐香氣撲龍牀

龍池九曲遠相通 楊柳絲牽兩岸風 長似江南好風景 畫船來去碧波中

東內斜將紫禁通 龍池鳳苑夾城中 曉鐘聲斷嚴妝罷 院院紗窗海日紅

殿名新立號重光 島上亭臺盡改張 但是一人行幸處 黃金閣子鎖牙牀

夾城門與內門通 朝罷巡遊到苑中 每日日高祗候處 滿堤紅豔立春風

廚船進食簇時新 侍宴無非列近臣 日午殿頭宣索鱠 隔花催喚打魚人

立春日進內園花 紅蕊輕輕嫩淺霞 跪到玉階猶帶露 一時宣賜與宮娃

三面宮城盡夾牆 苑中池水白茫茫 直從獅子門前入 旋見亭臺遶岸傍

離宮別院遶宮城 金版輕敲合鳳笙 夜夜月明花樹底 傍池長有按歌聲

御製新翻曲子成 六宮纔唱未知名 盡將觱篥來抄譜 先按君王玉笛聲

旋移紅樹斲新苔 宣使龍池更鑿開 展得綠波寬似海 水心樓殿勝蓬萊

太虛高閣凌虛殿 背倚城牆面枕池 諸院各分娘子位 羊車到處不教知

修儀承寵住龍池 掃地焚香日午時 等候大家來院裏 看教鸚鵡念新詩

才人出入每參隨 筆硯將行遶曲池 能向彩箋書大字 忽防御製寫新詩

六宮官職總新除 宮女安排入畫圖 二十四司分六局 御前頻見錯相呼

春風一面曉妝成 偷折花枝傍水行 却被內監遙覷見 故將紅豆打黃鶯

殿前排宴賞花開 宮女侵晨探幾回 斜望花開遙舉袖 傳聲宣喚近臣來

小毬場近曲池頭 宣喚勳臣試打毬 先向畫樓排御幄 管絃聲動立浮油

供奉頭籌不敢爭 上棚等喚近臣名 內人酌酒纔宣賜 馬上齊呼萬歲聲

殿前宮女總纖腰 初學乘騎怯又嬌 上得馬來纔欲走 幾回拋鞚抱鞍橋

自教宮娥學打毬 玉鞍初跨柳腰柔 上棚知是官家認 遍遍長贏第一籌

翔鸞閣外夕陽天 樹影花光遠接連 望見內家來往處 水門斜過罨樓船

內家追逐採蓮時 驚起沙歐兩岸飛 蘭棹把來齊拍水 並船相鬬溼羅衣

新秋女伴各相逢 罨畫船飛別浦中 旋折荷花伴歌舞 夕陽斜照滿衣紅

少年相逐採蓮回 羅帽羅衫巧製裁 每到岸頭長拍水 競提纖手出船來

早春楊柳引長條 倚岸沿堤一面高 稱與畫船牽錦纜 暖風搓出綵絲縧

內家宣錫生辰宴 隔夜諸宮進御花 後殿未聞宮主入 東門先報下金車

端午生衣進御牀 赭黃羅帕覆金箱 美人捧入南薰殿 玉腕斜封綵縷長

選進仙韶第一人 纔勝羅綺不勝春 重教按舞桃花下 只踏殘紅作地裀

侍女爭揮玉彈弓 金丸飛入亂花中 一時驚起流鶯散 踏落殘花滿地紅

七寶闌干白玉除 新開涼殿幸金輿 一溝泛碧流春水 四面瓊鉤搭綺疏

山樓彩鳳棲寒月 宴殿金麟吐御香 蜀錦地衣呈隊舞 教頭先出拜君王

天外明河翻玉浪 樓西涼月湧金盆 香銷甲乙牀前帳 宮鎖玲瓏閉殿門

細風攲葉撼宮梧 早怯秋寒著繡繻 玉宇無人雙燕去 一彎新月上金樞

夜寒金屋篆煙飛 燈燭分明在紫微 漏永禁宮三十六 燕回爭踏月輪歸

曉吹翩翩動翠旗 爐煙千疊瑞雲飛 何人奏對偏移刻 御史天香隔繡衣

金井秋啼絡緯聲 出花宮漏報嚴更 不知誰是金鑾直 玉宇沈沈夜氣清

內庭秋燕玉池東 香散荷花水殿風 阿監采菱牽錦纜 月明猶在畫船中

東宮花燭彩樓新 天上仙橋上鎖春 偏出六宮歌舞奏 嫦娥初到月虛輪

紗幔薄垂金麥穗 簾鉤纖挂玉蔥條 樓西別起長春殿 香碧紅泥透蜀椒

翠華香重玉爐添 雙鳳樓頭曉日暹 扇掩紅鸞金殿悄 一聲清蹕捲珠簾

金作蟠龍繡作麟 壺中樓閣禁中春 君王避暑來遊幸 風月橫秋氣象新

清曉自傾花上露 冷侵宮殿玉蟾蜍 擘開五色銷金紙 碧鎖窗前學草書

翠鈿貼靨輕如笑 玉鳳雕釵褭欲飛 拂曉賀春皇帝閣 綵衣金勝近龍衣

璅聲金徹閤門環 簾捲珍珠十二間 別殿春風呼萬歲 中丞新押散朝班

雞人報曉傳三唱 玉井金牀轉轆轤 煙引御爐香繞殿 漏籤初刻上銅壺

御按橫金殿幄紅 扇開雲表露天容 太常奏備三千曲 樂府新調十二鐘

宮女熏香進御衣 殿門開鎖請金匙 朝陽初上黃金屋 禁夜春深晝漏遲

三月金明柳絮飛 岸花堤草弄春時 樓船百戲催宣賜 御輦今年不上池

內人稀見水鞦韆 爭擘珠簾帳殿前 第一錦標誰奪得 右軍輸却小龍船

夜色樓臺月數層 金猊煙穗繞觚稜 重廊屈折連三殿 密上真珠百寶燈

天門晏閉九重關 樓倚銀河氣象間 一點星毬垂絳闕 五雲仙仗下蓬山

禁裏春濃蝶自飛 御蠶眠處弄新絲 碧窗盡日教鸚鵡 念得君王數首詩

鬬草深宮玉檻前 春蒲如箭荇如錢 不如紅藥闌干曲 日暮何人落翠鈿

太液波清水殿涼 畫船驚起宿鴛鴦 翠眉不及池邊柳 取次飛花入建章

御座垂簾繡額單 冰山重疊貯金盤 玉清迢遰無塵到 殿角東西五月寒

春心滴破花邊漏 曉夢敲回禁裏鐘 十二楚山何處是 御樓曾見兩三峰

博山夜宿沈香火 帳外時聞暖鳳笙 理遍從頭新上曲 殿前龍直未交更

春殿千官宴却歸 上林鶯舌報花時 宣徽旋進新裁曲 學士爭吟應詔詩

釣線沈波漾彩舟 魚爭芳餌上龍鉤 內人急捧金盤接 撥刺紅鱗躍未休

蕙炷香銷燭影殘 御衣熏盡輙更闌 歸來困頓眠紅帳 一枕西風夢裏寒

東宮降誕挺佳辰 少海星邊擁瑞雲 中尉傳聞三日宴 翰林當撰洗兒文

酒庫新修近水傍 潑醅初熟五雲漿 殿前供御頻宣索 追入花間一陣香

白藤花限白銀花 閤子門當寢殿斜 近被宮中知了事 每來隨駕使煎茶

西毬場裏打毬回 御宴先於苑內開 宣索教坊諸伎樂 傍池催喚入船來

昭儀侍宴足精神 玉燭抽看記飲巡 倚賴識書爲錄事 燈前時復錯瞞人

後宮阿監裹羅巾 出入經過苑囿頻 承奉聖顏憂悞失 就中長怕內夫人

管弦聲急滿龍池 宮女藏鉤夜宴時 好是聖人親捉得 便將濃墨掃雙眉

密室紅泥地火爐 內人冬日晚傳呼 今宵駕幸池頭宿 排比椒房得煖無

畫船花舫總新妝 進入池心近島傍 松柏樓窗楠木板 暖風吹過一團香

三清臺近苑牆東 樓檻層層映水紅 盡日綺羅人度曲 管弦聲在半天中

安排諸院接行廊 外檻周迴十里強 青錦地衣紅繡毯 盡鋪龍腦鬱金香

安排竹柵與笆籬 養得新生鵓鴿兒 宣受內家專餵飼 花毛間看總皆知

年初十五最風流 新賜雲鬟便上頭 按罷霓裳歸院裏 畫樓雲閣總重修

金畫香臺出露盤 黃龍雕刻遶朱闌 焚修每遇三元節 天子親簪白玉冠

六宮一例雞冠子 新樣交鐫白玉花 欲試澹妝兼道服 面前宣與唾盂家

三月櫻桃乍熟時 內人相引看紅枝 回頭索取黃金彈 遶樹藏身打雀兒

小小宮娥到內園 未梳雲鬢臉如蓮 自從配與夫人後 不使尋花亂入船

錦城上起凝煙閣 擁殿遮樓一向高 認得聖顏遙望見 碧闌干映赭黃袍

水車踏水上宮城 寢殿簷頭滴滴鳴 助得聖人高枕興 夜涼長作遠灘聲

平頭船子小龍床 多少神仙立御旁 旋刺篙竿令過岸 滿池春水蘸紅妝

苑東天子愛巡游 御岸花堤枕碧流 新教內人供射鴨 長將弓箭繞池頭

羅衫玉帶最風流 斜插銀箆慢裹頭 閑向殿前騎御馬 揮鞭橫過小紅樓

沈香亭子傍池斜 夏日巡游歇翠華 簾畔玉盆盛淨水 內人手裏剖銀瓜

薄羅衫子透肌膚 夏日初長板閣虛 獨自凭闌無一事 水風涼處讀文書

婕妤生長帝王家 常近龍顏逐翠華 楊柳岸長春日暮 傍池行困倚桃花

月頭支給買花錢 滿殿宮人近數千 遇著唱名多不語 含羞走過御牀前

小雨霏微潤綠苔 石楠紅杏傍池開 一枝插向金瓶裏 捧進君王玉殿來

錦鱗躍水出浮萍 荇草牽風翠帶橫 恰似金梭攛碧沼 好題幽恨寫閨情

春天睡起曉妝成 隨侍君王觸處行 畫得自家梳洗樣 相憑女伴把來呈

舞頭皆著畫羅衣 唱得新翻御製詞 每日內庭聞教隊 樂聲飛上到龍墀

春早尋花入內園 競傳宣旨欲黃昏 明朝駕幸遊蠶市 暗使氊車就苑門

半夜搖船載內家 水門紅蠟一行斜 聖人正在宮中飲 宣使池頭旋折花

春日龍池小宴開 岸邊亭子號流杯 沈檀刻作神仙女 對捧金尊水上來

梨園子弟簇池頭 小樂攜來候宴游 旋炙銀笙先按拍 海棠花下合梁州

慢梳鬟髻著輕紅 春早爭求芍藥叢 近日承恩移住處 夾城裏面占新宮

別色官司御輦家 黃衫束帶臉如花 深宮內院參承慣 常從金輿到日斜

日高房裏學圍碁 等候官家未出時 爲賭金錢爭路數 專憂女伴怪來遲

摴蒱冷澹學投壺 箭倚腰身約畫圖 盡對君王稱妙手 一人來射一人輸

慢揎紅袖指纖纖 學釣池魚傍水邊 忍冷不禁還自去 釣竿常被別人牽

宣城院約池南岸 粉壁紅窗畫不成 總是一人行幸處 徹宵聞奏管弦聲

丹霞亭浸池心冷 曲沼門含水脚清 傍岸鴛鴦皆著對 時時出向淺沙行

楊柳陰中引御溝 碧梧桐樹擁朱樓 金陵城共滕王閣 畫向丹青也合羞

晚來隨駕上城游 行到東西百子樓 回望苑中花柳色 綠陰紅豔滿池頭

牡丹移向苑中栽 盡是藩方進入來 未到末春緣地暖 數般顏色一時開

明朝臘日官家出 隨駕先須點內人 回鶻衣裝回鶻馬 就中偏稱小腰身

盤鳳鞍韉閃色妝 黃金壓胯紫游韁 自從揀得真龍種 別置東頭小馬坊

翠輦每從城畔出 內人相次簇池隈 嫩荷花裏搖船去 一陣香風逐水來

高燒紅燭點銀燈 秋晚花池景色澄 今夜聖人新殿宿 後宮相競覓祇承

苑中排比宴秋宵 弦管掙摐各自調 日晚閣門傳聖旨 明朝盡放紫宸朝

夜深飲散月初斜 無限宮嬪亂插花 近侍婕妤先過水 遙聞隔岸喚船家

宮娥小小豔紅妝 唱得歌聲遶畫梁 緣是太妃新進入 座前頒賜小羅箱

池心小樣釣魚船 入玩偏宜向晚天 挂得綵帆教便放 急風吹過水門前

傍池居住有漁家 收網搖船到淺沙 預進活魚供日料 滿筐跳躍白銀花

秋晚紅妝傍水行 競將衣袖撲蜻蜓 回頭瞥見宮中喚 幾度藏身入畫屏

御溝春水碧于天 宮女尋花入內園 汗溼紅妝行漸困 岸頭相喚洗花鈿

亭高百尺立春風 引得君王到此中 牀上翠屏開六扇 折枝花綻牡丹紅

內人承寵賜新房 紅紙泥窗遶畫廊 種得海柑纔結子 乞求自送與君王

翡翠簾前日影斜 御溝春水浸成霞 侍臣向晚隨天步 共看池頭滿樹花

金碧闌干倚岸邊 捲簾初聽一聲蟬 殿頭日午搖紈扇 宮女爭來玉座前

嫩荷香撲釣魚亭 水面文魚作隊行 宮女齊來池畔看 傍簾呼喚勿高聲

新翻酒令著詞章 侍宴初聞憶却忙 宣使近臣傳賜本 書家院裏徧抄將

寒食清明小殿旁 綵樓雙夾鬬雞場 內人對御分明看 先賭紅羅被十牀

寢殿門前曉色開 紅泥藥樹間花栽 君王未起翠簾捲 又發宮人上直來

海棠花發盛春天 游賞無時引御筵 遶岸結成紅錦帳 暖枝猶拂畫樓船

日晚宮人外按回 自牽驄馬出林隈 御前接得高叉手 射得山雞喜進來

朱雀門高花外開 毬場空闊淨塵埃 預排白兔兼蒼狗 等候君王按鶻來

會仙觀內玉清壇 新點宮人作女冠 每度駕來羞不出 羽衣初著怕人看

老大初教學道人 鹿皮冠子澹黃裙 後宮歌舞今拋擲 每日焚香事老君

法雲寺裏中元節 又是官家誕降辰 滿殿香花爭供養 內園先占得鋪陳

金章紫綬選高班 每每東頭近聖顏 才藝足當恩寵別 只堪供奉一場閑

內人深夜學迷藏 徧遶花叢水岸傍 乘興忽來仙洞裏 大家尋覓一時忙

小院珠簾著地垂 院中排比不相知 羨他鸚鵡能言語 窗裏偷教鸜鵒兒

島樹高低約浪痕 苑中斜日欲黃昏 樹頭木刻雙飛鶴 蕩起晴空映水門

大臣承寵賜新莊 梔子園東柳岸傍 今日聖恩親幸到 板橋頭是讀書堂

樹葉初成鳥護窠 石榴花裏笑聲多 衆中遺却金釵子 拾得從他要贖麽

小殿初成粉未乾 貴妃姊妹自來看 爲逢好日先移入 續向街西索牡丹

內人相續報花開 准擬君王便看來 逢著五弦琴繡袋 宜春院裏按歌回

巡吹慢遍不相和 暗數看誰曲校多 明日梨花園裏見 先須逐得內家歌

黃金合裏盛紅雪 重結香羅四出花 一一傍邊書勑字 中官送與大臣家

宮人早起笑相呼 不識堦前掃地夫 乞與金錢爭借問 外頭還似此間無

小隨阿姊學吹笙 見好君王賜與名 夜拂玉牀朝把鏡 黃金殿外不教行

日高殿裏有香煙 萬歲聲長動九天 妃子院中初降誕 內人爭乞洗兒錢

宮花不共外花同 正月長生一半紅 供御櫻桃看守別 直無鴉鵲到園中

殿前鋪設兩邊樓 寒食宮人步打毬 一半走來爭跪拜 上棚先謝得頭籌

大儀前日暖房來 囑向朝陽乞藥栽 勑賜一窠紅躑躅 謝恩未了奏花開

御前新賜紫羅襦 步步金堦上軟輿 宮局總來爲喜樂 院中新拜內尚書

鸚鵡誰教轉舌關 內人手裏養來姦 語多更覺承恩澤 數對君王憶隴山

分朋閑坐賭櫻桃 收却投壺玉腕勞 各把沈香雙陸子 局中鬬累阿誰高

禁寺紅樓內裏通 笙歌引駕夾城東 裹頭宮監堂前立 手把牙鞘竹彈弓

舞來汗溼羅衣徹 樓上人扶下玉梯 歸到院中重洗面 金花盆裏潑銀泥

宿妝殘粉未明天 總立昭陽花樹邊 寒食內人長白打 庫中先散與金錢

衆中偏得君王笑 偷把金箱筆硯開 書破紅蠻隔子上 旋推當直美人來

水中芹葉土中花 拾得還將避衆家 總待別人般數盡 袖中拈出鬱金芽

玉簫改調箏移柱 催換紅羅繡舞筵 未戴柘枝花帽子 兩行宮監在簾前

窗窗戶戶院相當 總有珠簾玳瑁牀 雖道君王不來宿 帳中長是炷牙香

君王城上豎降旗 妾在深宮那得知 十四萬人齊解甲 寧無一箇是男兒

相國已隨麟閣貴 家風第一右丞詩 笄年解笑鳴機婦 恥見蘇秦富貴時

楚竹燕歌動畫梁 春蘭重換舞衣裳 公孫開閣招嘉客 知道浮榮不久長

何事潘郎戀別筵 歡情未斷妾心懸 汰王灘下相思處 猨叫山山月滿船

良人的的有奇才 何事年年被放回 如今妾面羞君面 君若來時近夜來

長安此去無多地 鬱鬱蔥蔥佳氣浮 良人得意正年少 今夜醉眠何處樓

上林園中青青桂 折得一枝好夫壻 杏花如雪柳垂絲 春風蕩颺不同枝

久無音信到羅幃 路遠迢迢遣問誰 聞君折得東堂桂 折罷那能不暫歸

驛使今朝過五湖 殷勤爲我報狂夫 從來誇有龍泉劒 試割相思得斷無

不怨盧郎年紀大 不怨盧郎官職卑 自恨妾身生較晚 不及盧郎年少時

夫戍邊關妾在吳 西風吹妾妾憂夫 一行書信千行淚 寒到君邊衣到無

景勝銀釭香比蘭 一條白玉偪人寒 他時紫禁春風夜 醉草天書仔細看

謝將清酒寄愁人 澄澈甘香氣味真 好是綠窗風月夜 一杯搖蕩滿懷春

危冠廣袖楚宮妝 獨步閑庭逐夜涼 自把玉簪敲砌竹 清歌一曲月如霜

當時心事已相關 雨散雲飛一餉間 便是孤帆從此去 不堪重上望夫山

春來引步暫尋遊 愁見風光倚寺樓 正好開懷對煙月 雙眉不覺自如鉤

君是煙霄折桂身 聖朝方切用儒珍 正堪西上文場戰 空向途中泥婦人

曉妝初罷眼初瞤 小玉驚人踏破帬 手把紅箋書一紙 上頭名字有郎君

東風未放曉泥乾 紅藥花開不奈寒 待得天晴花已老 不如攜手雨中看

偶辭幽隱在臨邛 行止堅貞比澗松 何事政清如水鏡 絆他野鶴在深籠

魚鴈回時寫報音 難憑剉蘖數年心 雖然情斷沙吒後 爭奈平生怨恨深

深洞鶯啼恨阮郎 偷來花下解珠璫 碧雲飄斷音書絕 空倚玉簫愁鳳皇

花箋製葉寄郎邊 的的尋魚爲妾傳 幷蒂已看靈鵲報 倩郎早覓買花船

思君遠別妾心愁 踏翠江邊送畫舟 欲待相看遲此別 只憂紅日向西流

窗前細雨日啾啾 妾在閨中獨自愁 何事玉郎久離別 忘憂總對豈忘憂

春風送雨過窗東 忽憶良人在客中 安得妾身今似雨 也隨風去與郎同

自從銷瘦減容光 萬轉千迴嬾下牀 不爲傍人羞不起 爲郎憔悴却羞郎

綠慘雙蛾不自持 只緣幽恨在新詩 郎心應似琴心怨 脈脈春情更泥誰

無力嚴妝倚繡櫳 暗題蟬錦思難窮 近來贏得傷春病 柳弱花敧怯曉風

畫簷春燕須同宿 蘭浦雙鴛肯獨飛 長恨桃源諸女伴 等閑花裏送郎歸

相思只恨難相見 相見還愁却別君 願得化爲松上鶴 一雙飛去入行雲

從來學製斐然詩 不料霜臺御史知 忽見便教隨命去 戀恩腸斷出門時

銀燭清尊久延佇 出門入門天欲曙 月落星稀竟不來 煙柳朧朣鵲飛去

春水悠悠春草綠 對此思君淚相續 羞將離恨向東風 理盡秦箏不成曲

與君形影分吳越 玉枕經年對離別 登臺北望煙雨深 回身泣向寥天月

梧桐葉下黃金井 橫架轆轤牽素綆 美人初起天未明 手拂銀瓶秋水冷

囊裹真香誰見竊 鮫綃滴淚染成紅 殷勤遺下輕綃意 好與情郎懷袖中

金珠富貴吾家事 常渴佳期乃寂寥 偶用志誠求雅合 良媒未必勝紅綃

門前畫戟尋常設 堂上犀簪取次看 最是惱人情緒處 鳳皇樓上月華寒

妾閉閑房君路岐 妾心君恨兩依依 神魂倘遇巫娥伴 猶逐朝雲暮雨歸

風颭荷珠難暫圓 多情信有短姻緣 西樓今夜三更月 還照離人泣斷弦

風柳搖搖無定枝 陽臺雲雨夢中歸 他年蓬島音塵絕 留取尊前舊舞衣

碧池漾漾春水綠 中有佳禽暮棲宿 願持此意永相貽 祗慮君情中反覆

年少家藏累代金 紅樓盡日醉沈沈 馬非躞蹀寧酬價 人不嬋娟肯動心

暫到崑崙未得歸 阮郎何事教人非 如今身佩上清籙 莫遣落花霑羽衣

晴天霜落寒風急 錦帳羅幃羞更入 秦箏不復續斷弦 回身掩淚挑燈立

風卷平沙日欲曛 狼煙遙認犬羊羣 李陵一戰無歸日 望斷胡天哭塞雲

良人平昔逐蕃渾 力戰輕行出塞門 從此不歸成萬古 空留賤妾怨黃昏

雨滴梧桐秋夜長 愁心和雨到昭陽 淚痕不學君恩斷 拭却千行更萬行

學畫蛾眉獨出羣 當時人道便承恩 經年不見君王面 花落黃昏空掩門

聞道瞿塘灩澦堆 青山流水近陽臺 知君此去無還日 妾亦隨波不復迴

蓬鬢荆釵世所稀 布裙猶是嫁時衣 胡麻好種無人種 正是歸時不見歸

彩鳳搖搖下翠微 煙光漠漠徧芳枝 玉窗仙會何人見 唯有春風仔細知

煙霞迤邐接蓬萊 宮殿參差曉日開 羣玉山前人別處 紫鸞飛起望仙臺

五湖春水接遙天 國破君亡不記年 唯有妖娥曾舞處 古臺寂寞起愁煙

淒淒北風吹鴛被 娟娟西月生蛾眉 誰知獨夜相思處 淚滴寒塘蕙草時

砌下梧桐葉正齊 花繁雨後壓枝低 報道不須鵶鳥亂 他家自有鳳凰棲

南枝向暖北枝寒 一種春風有兩般 憑仗高樓莫吹笛 大家留取倚闌干

蟬鬢驚秋華髮新 可憐紅隙盡埃塵 西山一夢何年覺 明月堂前不見人

玉鉤風急響丁東 回首西山似夢中 明月堂前人不到 庭梧一夜老秋風

九天天遠瑞煙濃 駕鶴驂鸞意已同 從此三山山上月 瓊花開處照春風

去時盟約與心違 秋日離家春不歸 應是維揚風景好 恣情歡笑到芳菲

寂寥滿地落花紅 獨有離人萬恨中 回首池塘更無語 手彈珠淚與春風

昔逐良人西入關 良人身歿妾空還 謝娘衛女不相待 爲雨爲雲歸此山

昔逐良人去上京 良人身歿妾東征 同來不得同歸去 永負朝雲暮雨情

樓上殘燈伴曉霜 獨眠人起合歡牀 相思一夜情多少 地角天涯不是長

北邙松柏鎖愁煙 燕子樓中思悄然 自埋劒履歌塵散 紅袖香銷一十年

適看鴻雁岳陽迴 又覩玄禽逼社來 瑤瑟玉簫無意緒 任從蛛網任從灰

自守空樓斂恨眉 形同春後牡丹枝 舍人不會人深意 訝道泉臺不去隨

自從別後減容光 半是思郎半恨郎 欲識舊來雲髻樣 爲奴開取縷金箱

悲莫悲兮生別離 登山臨水送將歸 武昌無限新栽柳 不見楊花撲面飛

湘江舞罷忽成悲 便脫蠻靴出絳帷 誰是蔡邕琴酒客 魏公懷舊嫁文姬

弄珠灘上欲銷魂 獨把離懷寄酒尊 無限煙花不留意 忍教芳草怨王孫

苦把文章邀勸人 吟看好箇語言新 雖然不及相如賦 也直黃金一二斤

日日悲傷未有圖 嬾將心事話凡夫 非同覆水應收得 只問仙郎有意無

久賦恩情欲託身 已將心事再三陳 泥蓮既沒移栽分 今日分離莫恨人

黃口小兒口莫憑 逡巡看取第三名 孝廉持水添缾子 莫向街頭亂椀鳴

怪得犬驚雞亂飛 羸童瘦馬老麻衣 阿誰亂引閑人到 留住青蚨熱趕歸

淡淡春風花落時 不堪愁望更相思 無金可買長門賦 有恨空吟團扇詩

門前梅柳爛春輝 閉妾深閨繡舞衣 雙燕不知腸欲斷 銜泥故故傍人飛

井上梧桐是妾移 夜來花發最高枝 若教不向深閨種 春過門前爭得知

與君咫尺長離別 遣妾容華爲誰說 夕望層城眼欲穿 曉臨明鏡腸堪絕

銀釭斜背解明璫 小語偷聲賀玉郎 從此不知蘭麝貴 夜來新惹桂枝香

洞口飛瓊佩羽霓 香風飄拂使人迷 自從邂逅芙蓉帳 不數桃花流水溪

枕繪鴛鴦久與棲 新裁霧縠鬬神雞 與郎酣夢渾忘曉 雞亦留連不肯啼

燈鎖蓮花花照罍 翠鈿同醉楚臺巍 殘灰剔罷攜纖手 也勝金蓮送轍回

肱被當年僅禦寒 青樓慣染血猩紈 牙牀舒卷鵷鸞共 正值窗櫺月一團

韓壽香從何處傳 枕邊芳馥戀嬋娟 休疑粉黛加鋌刃 玉女旃檀侍佛前

党家風味足肥羊 綺閣留人漫較量 萬羊亦是男兒事 莫學狂夫取次嘗

一豆聊供游冶郎 去時忙喚鎖倉琅 入門獨慕相如侶 欲撥瑤琴彈鳳凰

雁門山上雁初飛 馬邑闌中馬正肥 日旰山西逢驛使 殷勤南北送征衣

擾擾香雲溼未乾 鴉領蟬翼膩光寒 側邊斜插黃金鳳 妝罷夫君帶笑看

彎彎柳葉愁邊戲 湛湛菱花照處頻 嫵媚不煩螺子黛 春山畫出自精神

銜杯微動櫻桃顆 咳唾輕飄茉莉香 曾見白家樊素口 瓠犀顆顆綴榴芳

纖纖軟玉削春葱 長在香羅翠袖中 昨日琵琶弦索上 分明滿甲染猩紅

粉香汗溼瑤琴軫 春逗酥融綿雨膏 浴罷檀郎捫弄處 靈華涼沁紫葡萄

蓮花爲號玉爲腮 珍重尚書遣妾來 處士不生巫峽夢 虛勞神女下陽臺

爲失三從泣淚頻 此身何用處人倫 雖然日逐笙歌樂 長羨荆釵與布裙

惆悵人間萬事違 兩人同去一人歸 生憎平望亭前水 忍照鴛鴦相背飛

驚看天地白荒荒 瞥見青山舊夕陽 始信大威能照映 由來日月借生光

水國蒹葭夜有霜 月寒山色共蒼蒼 誰言千里自今夕 離夢杳如關塞長

曉蟬嗚咽暮鶯愁 言語殷勤十指頭 罷閱梵書聊一弄 散隨金磬泥清秋

霜規不讓黃金色 圓質仍含御史香 何處同聲情最異 臨川太守謝家郎

落日重城夕霧收 玳筵雕俎薦諸侯 因令朗月當庭燎 不使珠簾下玉鉤

東閣移尊綺席陳 貂簪龍節更宜春 軍城畫角三聲歇 雲幕初垂紅燭新

傳聞象郡隔南荒 絳實豐肌不可忘 近有青衣連楚水 素漿還得類瓊漿

曦輪初轉照仙扃 旋擘煙嵐上窅冥 不得玄暉同指點 天涯蒼翠漫青青

菌閣芝樓杳靄中 霞開深見玉皇宮 紫陽天上神仙客 稱在人間立世功

王家山水畫圖中 意思都盧粉墨容 今日忽登虛境望 步搖冠翠一千峰

萬條江柳早秋枝 褭地翻風色未衰 欲折爾來將贈別 莫教煙月兩鄉悲

浩思藍山玉彩寒 冰囊敲碎楚金盤 詩家利器馳聲久 何用春闈榜下看

花落梧桐鳳別凰 想登秦嶺更淒涼 安仁縱有詩將賦 一半音詞雜悼亡

錦浦歸舟巫峽雲 綠波迢遞雨紛紛 山陰妙術人傳久 也說將鵝與右軍

昔以多能佐碧油 今朝同泛舊仙舟 淒涼逝水頹波遠 惟有碑泉咽不流

峨嵋山下水如油 憐我心同不繫舟 何日片帆離錦浦 櫂聲齊唱發中流

翩翩射策東堂秀 豈復相逢豁寸心 借問風光爲誰麗 萬條絲柳翠煙深

吳均蕙圃移嘉木 正及東溪春雨時 日晚鶯啼何所爲 淺深紅膩壓繁枝

延英曉拜漢恩新 五馬騰驤九陌塵 今日謝庭飛白雪 巴歌不復舊陽春

支公別墅接花扃 買得前山總未經 入戶剡溪雲水滿 高齋咫尺躡青冥

才遊象外身雖遠 學茂區中事易聞 自顧漳濱多病後 空瞻逸翮舞青雲

聞說凌雲寺裏苔 風高日近絕纖埃 橫雲點染芙蓉壁 似待詩人寶月來

聞說凌雲寺裏花 飛空遶磴逐江斜 有時鎖得嫦娥鏡 鏤出瑤臺五色霞

萬里驚飆朔氣深 江城蕭索晝陰陰 誰憐不得登山去 可惜寒芳色似金

茱萸秋節佳期阻 金菊寒花滿院香 神女欲來知有意 先令雲雨暗池塘

千疊雲峰萬頃湖 白波分去遶荆吳 感君識我枕流意 重示瞿塘峽口圖

碧玉雙幢白玉郎 初辭天帝下扶桑 手持雲篆題新榜 十萬人家春日長

瓊枝的皪露珊珊 欲折如披玉彩寒 閑拂朱房何所似 緣山偏映月輪殘

西風忽報鴈雙雙 人世心形兩自降 不爲魚腸有真訣 誰能夢夢立清江

玉壘山前風雪夜 錦官城外別離魂 信陵公子如相問 長向夷門感舊恩

竹郎廟前多古木 夕陽沈沈山更綠 何處江村有笛聲 聲聲盡是迎郎曲

洛陽陌上埋輪氣 欲逐秋空擊隼飛 今日芝泥檢徵詔 別須臺外振霜威

萬里橋頭獨越吟 知憑文字寫愁心 細侯風韻兼前事 不止爲舟也作霖

雨暗眉山江水流 離人掩袂立高樓 雙旌千騎駢東陌 獨有羅敷望上頭

綠沼紅泥物象幽 范汪兼倅李幷州 離亭急管四更後 不見公車心獨愁

春教風景駐仙霞 水面魚身總帶花 人世不思靈卉異 競將紅纈染輕沙

風前一葉壓荷蕖 解報新秋又得魚 兔走烏馳人語靜 滿溪紅袂櫂歌初

水荇斜牽綠藻浮 柳絲和葉臥清流 何時得向溪頭賞 旋摘菱花旋泛舟

闌邊不見蘘蘘葉 砌下惟翻豔豔叢 細視欲將何物比 曉霞初疊赤城宮

低頭久立向薔薇 愛似零陵香惹衣 何事碧溪孫處士 百勞東去燕西飛

今朝縱目翫芳菲 夾纈籠裙繡地衣 滿袖滿頭兼手把 教人識是看花歸

遠水長流潔復清 雪窗高臥與雲平 不嫌袁室無煙火 惟笑商山有姓名

紫陽宮裏賜紅綃 仙霧朦朧隔海遙 霜兔毳寒冰繭淨 嫦娥笑指織星橋

九氣分爲九色霞 五靈仙馭五雲車 春風因過東君舍 偷樣人間染百花

長裾本是上清儀 曾逐羣仙把玉芝 每到宮中歌舞會 折腰齊唱步虛詞

前溪獨立後溪行 鷺識朱衣自不驚 借問人間愁寂意 伯牙弦絕已無聲

青鳥東飛正落梅 銜花滿口下瑤臺 一枝爲授殷勤意 把向風前旋旋開

芙蓉新落蜀山秋 錦字開緘到是愁 閨閣不知戎馬事 月高還上望夫樓

擾弱新蒲葉又齊 春深花落塞前溪 知君未轉秦關騎 月照千門掩袖啼

冷色初澄一帶煙 幽聲遙瀉十絲弦 長來枕上牽情思 不使愁人半夜眠

二月楊花輕復微 春風搖蕩惹人衣 他家本是無情物 一任南飛又北飛

蜀門西更上青天 強爲公歌蜀國弦 卓氏長卿稱士女 錦江玉壘獻山川

消瘦翻堪見令公 落花無那恨東風 儂心猶道青春在 羞看飛蓬石鏡中

公子翩翩說校書 玉弓金勒紫綃裾 玄成莫便驕名譽 文采風流定不如

馴擾朱門四五年 毛香足淨主人憐 無端咬著親情客 不得紅絲毯上眠

越管宣毫始稱情 紅箋紙上撒花瓊 都緣用久鋒頭盡 不得羲之手裏擎

雪耳紅毛淺碧蹄 追風曾到日東西 爲驚玉貌郎君墜 不得華軒更一嘶

隴西獨自一孤身 飛去飛來上錦茵 都緣出語無方便 不得籠中再喚人

出入朱門未忍拋 主人常愛語交交 銜泥穢汚珊瑚枕 不得梁間更壘巢

皎潔圓明內外通 清光似照水晶宮 只緣一點玷相穢 不得終宵在掌中

跳躍深池四五秋 常搖朱尾弄綸鉤 無端擺斷芙蓉朵 不得清波更一遊

戲躍蓮池四五秋 常揺朱尾弄銀鈎 無緣擺罷芙蓉朶 不得清波更一遊

爪利如鋒眼似鈴 平原捉兔稱高情 無端竄向青雲外 不得君王臂上擎

蓊鬱新栽四五行 常將勁節負秋霜 爲緣春筍鑽墻破 不得垂陰覆玉堂

鑄瀉黃金鏡始開 初生三五月裴回 爲遭無限塵蒙蔽 不得華堂上玉臺

雙魚底事到儂家 撲手新詩片片霞 唱到白蘋洲畔曲 芙蓉空老蜀江花

平臨雲鳥八窗秋 壯壓西川四十州 諸將莫貪羌族馬 最高層處見邊頭

芸香誤比荆山玉 那似登科甲乙年 澹地鮮風將綺思 飄花散蕊媚青天

凭闌却憶騎鯨客 把酒臨風手自招 細雨聲中停去馬 夕陽影裏亂鳴蜩

螢在荒蕪月在天 螢飛豈到月輪邊 重光萬里應相照 目斷雲霄信不傳

按轡嶺頭寒復寒 微風細雨徹心肝 但得放兒歸舍去 山水屏風永不看

珍簟新鋪翡翠樓 泓澄玉水記方流 唯應雲扇情相似 同向銀牀恨早秋

一枝月桂和煙秀 萬樹江桃帶雨紅 且醉尊前休悵望 古來悲樂與今同

雲峰滿目放春晴 歷歷銀鉤指下生 自恨羅衣掩詩句 舉頭空羨榜中名

自歎多情是足愁 況當風月滿庭秋 洞房偏與更聲近 夜夜燈前欲白頭

大江橫抱武昌斜 鸚鵡洲前戶萬家 畫舸春眠朝未足 夢爲蝴蝶也尋花

煙花已入鸕鷀港 畫舸猶沿鸚鵡洲 醉臥醒吟都不覺 今朝驚在漢江頭

無限荷香染暑衣 阮郎何處弄船歸 自慙不及鴛鴦侶 猶得雙雙近釣磯

春花秋月入詩篇 白日清宵是散仙 空捲珠簾不曾下 長移一榻對山眠

滿庭黃菊籬邊拆 兩朵芙蓉鏡裏開 落帽臺前風雨阻 不知何處醉金杯

楓葉千枝復萬枝 江橋掩映暮帆遲 憶君心似西江水 日夜東流無歇時

秦樓幾夜愜心期 不料仙郎有別離 睡覺莫言雲去處 殘燈一醆野蛾飛

今日喜時聞喜鵲 昨宵燈下拜燈花 焚香出戶迎潘岳 不羨牽牛織女家

水柔逐器知難定 雲出無心肯再歸 惆悵春風楚江暮 鴛鴦一隻失羣飛

朝朝送別泣花鈿 折盡春風楊柳煙 願得西山無樹木 免教人作淚懸懸

情來對鏡嬾梳頭 暮雨蕭蕭庭樹秋 莫怪闌干垂玉筯 只緣惆悵對銀鉤

心遠浮雲知不還 心雲併在有無間 狂風何事相搖蕩 吹向南山復北山

離人無語月無聲 明月有光人有情 別後相思人似月 雲間水上到層城

一住寒山萬事休 更無雜念挂心頭 閑於石壁題詩句 任運還同不繫舟

千生萬死凡幾生 生死來去轉迷情 不識心中無價寶 猶似盲驢信脚行

衆星羅列夜明深 巖點孤燈月未沈 圓滿光華不磨瑩 挂在青天是我心

千年石上古人蹤 萬丈巖前一點空 明月照時常皎潔 不勞尋討問西東

寒山頂上月輪孤 照見晴空一物無 可貴天然無價寶 埋在五陰溺身軀

我向前谿照碧流 或向巖邊坐磐石 心似孤雲無所依 悠悠世事何須覓

自從到此天台境 經今早度幾冬春 山水不移人自老 見却多少後生人

自從到此天台寺 經今早已幾冬春 山水不移人自老 見却多少後生人

自笑老夫筋力敗 偏戀松巖愛獨遊 可歎往年至今日 任運還同不繫舟

無去無來本湛然 不居內外及中間 一顆水精絕瑕翳 光明透滿出人天

雲山疊疊幾千重 幽谷路深絕人蹤 碧澗清流多勝境 時來鳥語合人心

我之佛法是無爲 何故今朝得有爲 無韋始得三數載 不知此復是何韋

百苦忘勞獨進影 四恩在念契流通 如何未盡傳燈志 溘然于此遇途窮

畫松一似真松樹 且待尋思記得無 曾在天台山上見 石橋南畔第三株

人人送酒不曾沽 終日松間挂一壺 草聖欲成狂便發 真堪畫入醉僧圖

祝融高座對寒峰 雲水昭丘幾萬重 五月衲衣猶近火 起來白鶴冷青松

昨夜雲生天井東 春山一雨一回風 林花併逐溪流下 欲上龍池通不通

虎溪閑月引相過 帶雪松枝挂薜蘿 無限青山行欲盡 白雲深處老僧多

山寺門前多古松 溪行欲到已聞鐘 中宵引領尋高頂 月照雲峰凡幾重

禪客無心憶薜蘿 自然行徑向山多 知君欲問人間事 始與浮雲共一過

禪師來往翠微間 萬里千峰到剡山 何時共到天台裏 身與浮雲處處閑

池上蓮荷不自開 山中流水偶然來 若言聚散定由我 未是回時那得回

野泉煙火白雲間 坐飲香茶愛此山 巖下維舟不忍去 青溪流水暮潺潺

山邊水邊待月明 暫向人間借路行 如今還向山邊去 只有湖水無行路

天寒猛虎叫巖雪 林下無人空有月 千年像教今不聞 焚香獨爲鬼神說

古松古柏巖壁間 猨攀鶴巢古枝折 五月有霜六月寒 時見山翁來取雪

欲曙九衢人更多 千條香燭照星河 今朝始見金吾貴 車馬縱橫避玉珂

年老心閑無外事 麻衣草座亦容身 相逢盡道休官好 林下何曾見一人

古殿清陰山木春 池邊跂石一觀身 誰能來此焚香坐 共作罏峯二十人

日日愛山歸已遲 閑閑空度少年時 余身定寄林中老 心與長松片石期

童子出家無第行 隨師乞食遣稱名 長沙豈敢論年幾 絳老惟知甲子生

時時聞說故人死 日日自悲隨老身 白髮不生應不得 青山長在屬何人

未識龍宮莫說珠 識珠言說與君殊 空拳只是嬰兒信 豈得將來誑老夫

神識苟能無罣礙 廓周法界等虛空 不假坐禪持戒律 超然解脫豈勞功

熖水無魚下底鉤 覓魚無處笑君愁 可憐谷隱老禪伯 被唾如何見亦羞

出谷入谷路回轉 秋風已至歸期晚 舉頭何處望來蹤 萬仞千山鳥飛遠

此君與我在雲溪 勁節奇文勝杖藜 爲有歲寒堪贈遠 玉階行處願提攜

玉帛徵賢楚客稀 猨啼相送武陵歸 湖頭望入桃花去 一片春帆帶雨飛

雪嶺金河獨向東 吳山楚澤意無窮 如今白首鄉心盡 萬里歸程在夢中

空門寂寂淡吾身 溪雨微微洗客塵 臥向白雲情未盡 任他黃鳥醉芳春

落雪臨風不厭看 更多還恐蔽林巒 愁人正在書窗下 一片飛來一片寒

鑿禁疏雲數道開 垂風岸柳拂青苔 銀波玉沫空池去 曾歷千巖萬壑來

海靜天高景氣殊 鯨睛失彩蚌潛珠 不知今夜越臺上 望見瀛洲方丈無

雁塞五山臨汗漫 雲州一路出青冥 何因請住嘉祥寺 內史新修湖上亭

秋風落葉滿空山 古寺殘燈石壁間 昔日經行人去盡 寒雲夜夜自飛還

君說南朝全盛日 秣陵才子更多人 千年秋色古池館 誰見齊王西邸春

綿綿渺渺楚雲繁 萬里西歸望國門 禪子初心易悽斷 秋風莫上少陵原

剡茗情來亦好斟 空門一別肯霑襟 悲風不動罷瑤軫 忘却洛陽歸客心

山居不買剡中山 湖上千峰處處閑 芳草白雲留我住 世人何事得相關

蝶舞鶯歌喜歲芳 柳絲褭褭蕙帶長 江南春色共君有 何事君心獨自傷

望君不見復何情 野草閑雲處處生 應向秦時武陵路 花間寂歷一人行

手攜酒榼共書幃 迴語長松我即歸 若是出山機已息 嶺雲何事背君飛

左右香童不識君 擔簦訪我領鷗羣 山僧待客無俗物 唯有窗前片碧雲

至道無機但杳冥 孤燈寒竹自青熒 不知何處小乘客 一夜風來聞誦經

雲林出空烏未歸 松吹時飄雨浴衣 石語花愁徒自詫 吾心見境盡爲非

正論禪寂忽狂歌 莫是塵心顛倒多 白足行花曾不染 黃囊貯酒欲如何

二月湖南春草徧 橫山渡口花如霰 相思一日在孤舟 空見歸雲兩三片

玉京真子名太一 因服日華心如日 此心不許世人知 只向仙宮未曾出

世人不知心是道 只言道在他方妙 還如瞽者望長安 長安在西向東笑

佳人但莫吹參差 正憐月色生酒巵 山公取醉不關我 爲愛尊前白鷺鶿

獨將詩教領諸生 但看青山不愛名 滿院竹聲堪愈疾 亂牀花片足忘情

欲賞芳菲肯待辰 忘情人訪有情人 西林可是無清景 祗爲忘情不記春

越山千萬雲門絕 西僧貌古還名月 清朝掃石行道歸 林下眠禪看松雪

路入松聲遠更奇 山光水色共參差 中峰禪寂一僧在 坐對梁朝老桂枝

愛君門館夜來清 瓊樹雙枝是弟兄 月在詩家偏足思 風過客位更多情

攜錫西山步綠莎 禪心未了奈情何 湘宮水寺清秋夜 月落風悲松柏多

莫學休公學遠公 了心須與我心同 隋家古柳數株在 看取人間萬事空

禪子自矜禪性成 將來擬照建溪清 南看閩樹花不落 更取何緣了妄情

見說洞庭無上路 春遊亂踏五靈芝 含桃風起花狼籍 正是仙翁碁散時

海上仙山屬使君 石橋琪樹古來聞 他時畫出白團扇 乞取天台一片雲

東城南陌強經過 怨別無心亦放歌 明日院公應問我 閑雲常在石門多

芳草隨君自有情 不關山色與猨聲 爲看嚴子灘頭石 曾憶題詩不著名

白雲關我不關他 此物留君情最多 情著春風生橘樹 歸心不怕洞庭波

阮咸別曲四座愁 賴是春風不是秋 漫漫江行訪兄弟 猨聲幾夜宿蘆洲

平明匹馬上村橋 花發梅溪雪未消 日短天寒愁送客 楚山無限路遙遙

才子南看多遠情 閑舟蕩漾任春行 新安江色長如此 何似新安太守清

初到人間柳始陰 山書昨夜報春深 朝朝花落幾株樹 惱殺禪僧未證心

平明擇鉢向風輕 正及隋堤柳色行 知爾禪心還似我 故宮春物肯傷情

若爲令憶洞庭春 上有閑雲可隱身 無限白雲山要買 不知山價出何人

北望煙鋪驃騎營 虜烽無火楚天晴 此時千里西歸客 泗上春風得及耕

悠悠渺渺屬寒波 故寺思歸意若何 長憶孤洲二三月 春山偏愛富春多

從來湖上勝人間 遠愛浮雲獨自還 孤月空天見心地 寥寥一水鏡中山

明日重陽今日歸 布帆絲雨望霏霏 行過鶴渚知堪住 家在龍沙意有違

維舟若許暫從容 送過重江不厭重 霜簡別來今始見 雪山歸去又難逢

一奏胡笳客未停 野僧還欲廢禪聽 難將此意臨江別 無限春風葭菼青

斜日搖揚在柳絲 孤亭寂寂水逶迤 誰堪別後行人盡 唯有春風起路岐

波上荻花非雪花 風吹撩亂滿袈裟 如今歲晏無芳草 獨對離樽作物華

昨日雪山記爾名 吾今坐石已三生 少年道性易流動 莫遣秋風入別情

楚山千里一僧行 念爾初緣道未成 莫向舒姑泉口泊 此中嗚咽爲傷情

西山禪隱比來聞 長道唯應我與君 書上無名心忘却 人間聚散似浮雲

莫道謫官無主人 秣陵才令日相親 前溪更有忘憂處 荷葉田田間白蘋

愛君詩思動禪心 使我休吟待鶴吟 更說郡中黃霸在 朝朝無事許招尋

官居鼎鼐古今無 名士才臣獨一余 賢閣御題龍墨燦 詔歸補衮在須臾

寒塞無因見落梅 胡人吹入笛聲來 勞勞亭上春應度 夜夜城南戰未迴

都護今年破武威 胡沙萬里鳥空飛 旄竿瀚海掃雲出 氈騎天山蹋雪歸

自倚嬋娟望主恩 誰知美惡忽相翻 黃金不買漢宮貌 青塚空埋胡地魂

強開尊酒向陵看 憶得君王舊日懽 不覺餘歌悲自斷 非關豔曲轉聲難

春風日日閉長門 搖蕩春心似夢魂 誰遣花開只笑妾 不如桃李正無言

緣岸蒙籠出見天 晴沙瀝瀝水濺濺 何處羽人長洗藥 殘花無數逐流泉

爲愛松聲聽不足 每逢松樹遂忘還 翛然此外更何事 笑向閑雲似我閑

看飲逢歌日屢曛 我身何似繫浮雲 時人不解野僧意 歸去溪頭作鳥羣

喧喧共在是非間 終日誰知我自閑 偶客狂歌何所爲 欲於人事強相關

人生百年我過半 天生才定不可換 東海釣鼇鼇不食 南山坐石石欲爛

比來知爾有詩名 莫恨東歸學未成 新豐有酒爲我飲 消取故園傷別情

翠樓春酒蝦蟇陵 長安少年皆共矜 紛紛半醉綠槐道 躞蹀花驄驕不勝

歲歲湖南隱已成 如何星使忽知名 沙鷗慣識無心客 今日逢君不解驚

聞說情人怨別情 霜天淅瀝在寒城 長宵漫漫角聲發 禪子無心恨亦生

東風萬里送香來 上界千花向日開 却笑霞樓紫芝侶 桃源仙洞訪仙才

生天本自生天業 未必求仙便得仙 鶴背傾危龍背滑 君王且住一千年

獨夜相思但自勞 阮生吟罷夢雲濤 此時小定未禪寂 古塔月中松磬高

朱絲寫別鶴泠泠 詩滿紅箋月滿庭 莫學楚狂隳姓字 知音還有子期聽

獨夜相思但自勞 阮生吟罷夢雲濤 此時小定未禪寂 古塔月中松磐高

一度林前見遠公 靜聞真語世情空 至今寂寞禪心在 任起桃花柳絮風

爲愛詩名吟至死 風魂雪魄去難招 直須桂子落墳上 生得一枝冤始消

人間謾說上天梯 上萬千迴總是迷 曾似老人巖上坐 清風明月與心齊

戴雲山頂白雲齊 登頂方知世界低 異草奇花人不識 一池分作九條溪

風泉秪向夢中聞 身外無餘可寄君 當戶一輪惟曉月 掛簷數片是秋雲

寒谷荒臺七里洲 賢人永逐水東流 獨猿叫斷青天月 千古冥冥潭樹秋

節分端午自誰言 萬古傳聞爲屈原 堪笑楚江空渺渺 不能洗得直臣冤

摧殘枯木倚寒林 幾度逢春不變心 樵客見之猶不採 郢人何事苦搜尋

獨蟬初唱古槐枝 委曲悲涼斷續遲 雨後忽聞誰最苦 異鄉孤館憶家時

衰柳蟬吟旁濁河 正當殘日角聲和 尋常不足少愁思 此際聞時愁更多

不語淒涼無限情 荒堦行盡又重行 昔年住此何人在 滿地槐花秋草生

邊邑鴻聲一例秋 大波平日遶山流 故人千里同明月 盡夕無言空倚樓

風舞槐花落御溝 終南山色入城秋 門門走馬徵兵急 公子笙歌醉玉樓

密密無聲墜碧空 霏霏有韻舞微風 幽人吟望搜辭處 飄入窗來落硯中

翠毛丹觜乍教時 終日無寥似憶歸 近來偷解人言語 亂向金籠說是非

池荷衰颯菊芬芳 策杖吟詩上草堂 滿目暮雲風卷盡 郡樓寒角數聲長

霜隕中春花半無 狂遊恣飲盡兇徒 年年賞翫公卿輩 今委溝塍骨漸枯

水勢滔滔不可量 漁舟容易泛滄浪 連山翠靄籠沙溆 白鳥翩翩下夕陽

雨添一夜秋濤闊 極目茫茫似接天 不知龍物潛何處 魚躍蛙鳴滿檻前

何事天時禍未回 生靈愁悴苦寒灰 豈知萬傾繁華地 強半今爲瓦礫堆

一朵花開千葉紅 開時又不藉春風 若教移在香閨畔 定與佳人豔態同

空門寂寂淡吾身 溪雨微微洗客塵 臥向白雲情未盡 任他黃鳥醉芳春

落雪臨風不厭看 更多還恐蔽林巒 愁人正在書窗下 一片飛來一片寒

雪嶺金河獨向東 吳山楚澤意無窮 如今白首鄉心盡 萬里歸程在夢中

寒食悲看郭外春 野田無處不傷神 平原纍纍添新塚 半是去年來哭人

七條絲上寄深意 澗水松風生十指 自乃知音猶尚稀 欲教更入何人耳

橫壓驚波防沒溺 當初元剏是軍機 行人到此全無滯 一片江雲踏欲飛

家在閩山西復西 其中歲歲有鶯啼 如今不在鶯啼處 鶯在舊時啼處啼

家在閩山東復東 其中歲歲有花紅 而今不在花紅處 花在舊時紅處紅

白蘋紅蓼碧江涯 日暖雙雙立睡時 願揭金籠放歸去 却隨沙鶴鬬輕絲

千愁萬恨過花時 似向春風怨別離 若使衆禽俱解語 一生懷抱有誰知

長截隣雞叫五更 數般名字百般聲 饒伊搖舌先知曉 也待青天明即鳴

錦衣鮮華手擎鶻 閑行氣貌多輕忽 稼穡艱難總不知 五帝三王是何物

宮殿崢嶸籠紫氣 金渠玉砂五色水 守閽仙婢相倚睡 偷摘蟠桃幾倒地

蟪蛄切切風騷騷 芙蓉噴香蟾蜍高 孤燈耿耿征婦勞 更深撲落金錯刀

柴門寂寂黍飯馨 山家煙火春雨晴 庭花濛濛水泠泠 小兒啼索樹上鶯

風裁日染開仙囿 百花色死猩血謬 今朝一朵墮堦前 應有看人怨孫秀

岸如洞庭山似剡 船漾清溪涼勝簟 月白風高不得眠 枯葦叢邊釣師魘

山無綠兮水無清 風既毒兮沙亦腥 胡兒走馬疾飛鳥 聯翩射落雲中聲

陣雲忽向沙中起 探得胡兵過遼水 堪嗟護塞征戍兒 未戰已疑身是鬼

茶烹綠乳花暎簾 撐沙苦筍銀纖纖 窗中山色青翠黏 主人於我情無厭

白桑紅椹鶯咽咽 麵揉玉塵餅挑雪 將爲數日已一月 主人於我特地切

水嬌草媚掩山路 睡槎鴛鴦如畫作 春光靄靄忽已暮 主人剛地不放去

噴嵐堆黛塞寒碧 窗前古雪入白石 臨岐約我來不來 若來須撥紅霞覓

紅豆樹間滴紅雨 戀師不得依師住 世情世界愁殺人 錦繡谷中歸舍去

拋牛沙上鬬百草 鉏隴老人又太老 薄煙漠漠覆桑棗 戴嵩醉後取次掃

衲衣線麄心似月 自把短鋤鋤榾柮 青石溪邊踏葉行 數片雲隨兩眉雪

山童貌頑名乞乞 放火燒畬采崖蜜 擔頭何物帶山香 一籮白蕈一籮栗

先生先生不可遇 愛平不平眉斗豎 黃昏雨雹空似黳 別我不知何處去

行行一宿深村裏 雞犬豐年鬧如市 黃昏見客合家喜 月下取魚戽塘水

巨鼇頭縮翻仙翠 蟠桃爛落珊瑚地 浪濺霓旌濕鵬翅 畧別千年太容易

樵父貌飢帶塵土 自言一生苦寒苦 擔頭擔箇赤瓷甖 斜陽獨立濛籠塢

崆峒老人專一一 黃梅真叟却無無 獨坐松根石頭上 四溟無限月輪孤

非色非空非不空 空中真色不玲瓏 可憐盧大擔柴者 拾得驪珠橐籥中

優鉢羅花萬劫春 頻犂田地絕纖塵 道吾道者相招好 不是香林採葉人

柳岸花堤夕照紅 風清襟袖轡璁瓏 行人莫訝頻迴首 家在凝嵐一點中

赤椶櫚笠眉毫垂 拄楖栗杖行遲遲 時人祗施盂中飯 心似白蓮那得知

見說武昌江上住 柏枯槐朽戰時風 知師詩癖難醫也 霜灑蘆花明月中

墜葉如花欲滿溝 破籬荒井一蟬幽 亦知希驥無希者 作麽令人強轉頭

聲利掀天竟不聞 草衣木食度朝昏 遙思山雪深一丈 時有仙人來打門

家近吳王古戰城 海風終日打牆聲 今朝鄉思渾堆積 琴上聞師大蟹行

風惡波狂身似閑 滿頭霜雪背青山 相逢略問家何在 回指蘆花滿舍間

小謝清高大謝才 聖君令泰此方來 一從到後常無事 鈴閣公庭滿綠苔

紅錦帳中歌白雪 烏皮几畔撫青英 不知何物爲心地 賽却澄江徹底清

誰報田中有黑蟲 一家齋戒減仙容 分憂若也皆如此 天下家家有剩舂

憂民心切出衝炎 禾稼如雲喜氣兼 林下閑人亦何幸 也隨旌斾到銀尖

方恐獄中桃樹出 忽聞枯木却生煙 褚祥爲郡曾如此 却恐當時是偶然

枯骨縱橫遍水湄 盡收爲冢碧參差 分明爲報精靈輩 好送旌旗到鳳池

捨魯依劉一片雲 好風吹去遠纖塵 猶期明月清風夜 來作西園第八人

臺殿參差聳瑞煙 桂花飄雪水潺潺 莫疑遠去無消息 七萬餘年始半年

桓玄舊輦殘雲濕 耶舍孤墳落照遲 有箇山僧倚松睡 恐人來取白猨兒

玉像珠龕香陣橫 錦霞多傍石牆生 辟蛇行者今何在 花裏唯聞鳩鳥聲

愛陶長官醉兀兀 送陸道士行遲遲 買酒過溪皆破戒 斯何人斯師如斯

白薝蔔花露滴滴 紅苾芻草香濛濛 田地更無塵一點 是何人合住其中

一生只著一麻衣 道業還欺習彥威 手把新詩說山夢 石橋天柱雪霏霏

只是危吟坐翠層 門前岐路自崩騰 青雲名士時相訪 茶煮西峰瀑布冰

擊鼓求亡益是非 木中生火更何爲 吾師別是醍醐昧 不是知心人不知

花島相逢滿袖雲 藉花論道過金巾 騰騰又入仙山去 只恐是青城丈人

至境心爲造化功 一枝青竹四弦風 寥寥雙耳更深後 如在緱山明月中

蟻踏金苞四五株 洞庭山上味何殊 不緣松樹稱君子 肯便甘人喚木奴

蝶醉蜂癡一簇香 繡葩紅蔕墮殘芳 因嗟好德人難得 公子王孫盡斷腸

將比鷺鷥還恐屈 始思殘雪不如多 清風相引去更遠 皎潔孤高奈爾何

河薄星疎雪月孤 松枝清氣入肌膚 因知好句勝金玉 心極神勞特地無

鬼氣蒼黃棘葉紅 昔時人血此時風 相憐極目無疆地 曾落將軍一陣中

蟬聲引出石中蛩 寂寞門扃葉數重 誰道思山心不切 等閑盡出兩三峰

銀地無塵金菊開 紫梨紅棗墮莓苔 一泓秋水一輪月 今夜故人來不來

天目西峯古壞壇 壇邊相別雪漫漫 如今四十餘年也 還共當時恰一般

囊裏靈龜小似錢 道伊年與我同年 壺中長挈天相逐 何處昇天更有天

吾道將君道且殊 君鬚全似老君鬚 尋常有語爭堪信 愛說蟠桃似甕麤

常憶蘇耽好羽儀 信安山觀住多時 不知玉質雙棲處 兩箇仙人是阿誰

誰帶金輪髻裏珠 何妨相逐去清都 舊山大有閑田地 五色香茆有子無

秀眉青目樹花衣 一鉢隨緣智不知 佛與輪王嫌不作 世間剛有箇癡兒

萬水千山一鶴飛 豈愁遊子暮何之 古今此著無人會 王積新輸更不疑

秋水蓮花三四枝 我來慷慨步遲遲 不決浮雲斬邪佞 真成龍去擬何爲

高碑說爾孝應難 彈指端思白浪間 堪歎行人不迴首 前山應是苧蘿山

昏王亡國豈堪陳 只見明誠不見身 想得先生也知自 欲將留與後來人

鳥啼花笑煖紛紛 路入青雲白石門 君到前頭好看好 老僧或恐是茆君

咽雨哀風更不停 春光於爾豈無情 宜須喚得謝豹出 方始年年無此聲

三會單于滿閣風 五行無忒月朦朧 如何十萬家休戚 只在嗚嗚咽咽中

剔皮刺血誠何苦 爲寫靈山九會文 十指瀝乾終七軸 後來求法更無君

蜀魄關關花雨深 送師衝雨到江潯 不能更折江頭柳 自有青青松柏心

薝蔔花紅徑草青 雪膚冰骨步輕輕 今朝暫到焚香處 只恐牀前有蝨聲

赤旃檀塔六七級 白菡萏花三四枝 禪客相逢只彈指 此心能有幾人知

六朝圖畫戰爭多 最是陳宮計數訛 若愛蒼生似歌舞 隋皇自合恥干戈

江頭默想坐禪峰 白石山前萬丈空 山下獵人應不到 雪深花鹿在庵中

水底分明天上雲 可憐形影似吾身 何妨舒作從龍勢 一雨吹銷萬里塵

萬重千疊紅霞嶂 夜燭朝香白石龕 常寄溪窗凭危檻 看經影落古龍潭

豐衣足食處莫住 聖跡靈蹤好遍尋 忽遇文殊開慧眼 他年應記老師心

何處雲根採得來 黑龍狂欲作風雷 知師念我形骸老 教把經行拄綠苔

剝皮刺血誠何苦 欲寫靈山九會文 十指瀝乾終七軸 後來求法更無君

內唯胎髮外秋毫 綠玉新栽管束牢 老病手疼無那爾 却資年少寫風騷

玉筯真文久不興 李斯傳到李陽冰 正悲千載無來者 果見僧中有箇僧

七絲湘水秋深夜 五字河橋日暮時 借問祕書郎此意 靜彈高詠有誰知

烘焙幾工成曉雪 輕明百幅疊春冰 何消才子題詩外 分與能書貝葉僧

纔把文章干聖主 便承恩澤換禪衣 應嫌六祖傳空衲 只向曹溪求息機

著紫袈裟名已貴 吟紅菡萏價兼高 秋風曾憶西遊處 門對平湖滿白濤

四絕堂前萬木秋 碧參差影壓湘流 閑思宋杜題詩板 一日憑欄到夜休

華亭來復去芝田 丹頂霜毛性可憐 縱與乘軒終誤主 不如還放却遼天

堪憶春雲十二峰 野桃山杏摘香紅 王孫可念愁金鎖 從放斷腸明月中

白萍紅蓼碧江涯 日暖雙雙立睡時 顧揭金籠放歸去 却隨沙鶴鬬輕絲

隴西蒼巘結巢高 本爲無人識翠毛 今日籠中強言語 乞歸天外啄含桃

春城來往桃李碧 煖豔紅香斷消息 吾徒自有山中鄰 白晝冥心坐嵐壁

猨猱休啼月皎皎 蟋蟀不吟山悄悄 大耳仙人滿頷鬚 醉倚長松一聲嘯

石如騏驎巖作室 秋苔漫壇淨於漆 袈裟蓋頭心在無 黃猨白猨啼日日

荆門歸路指湖南 千里風帆興可諳 好聽鷓鴣啼雨處 木蘭舟晚泊春潭

時事嬾言多忌諱 野吟無主若縱橫 君看三百篇章首 何處分明著姓名

青泉碧樹夏風涼 紫蕨紅粳午爨香 應笑晨持一盂苦 腥羶市裏呌家常

曾攜五老峰前過 幾向雙松石上彈 此境此身誰更愛 掀天羯鼓滿長安

千途萬轍亂真源 白晝勞形夜斷魂 忍著袈裟把名紙 學他低折五侯門

蓮花峰翠濕凝秋 舊業園林在下頭 好束詩書且歸去 而今不愛事風流

三面僧鄰一面牆 更無風路可吹涼 他年捨此歸何處 青壁紅霞裹石房

竹低莎淺雨濛濛 水檻幽窗暑月中 有境牽懷人不會 東林門外翠橫空

燈引飛蛾拂焰迷 露淋栖鶴壓枝低 冥心坐滿蒲團穩 夢到天台過剡溪

身著袈裟手杖藤 水邊行止不妨僧 禽栖日落猶孤立 隔浪秋山千萬層

人間近遇風騷匠 鳥外曾逢心印師 除此二門無別妙 水邊松下獨尋思

水邊飛去青難辨 竹裏歸來色一般 磨吻鷹鸇莫相害 白鷗鴻鶴滿沙灘

柳岸晴緣十里來 水邊精舍絕塵埃 煮茶嘗摘興何極 直至殘陽未欲迴

長吉才狂太白顛 二公文陣勢橫前 誰言後代無高手 奪得秦皇鞭鬼鞭

事遂鼎湖遺劒履 時來渭水擲魚竿 欲知賢聖存亡道 自向心機反覆看

一林霜雪未霑頭 爭遣藏休肯便休 學盡世間難學事 始堪隨處任虛舟

幽院纔容箇小庭 疎篁低短不堪情 春來猶賴鄰僧樹 時引流鶯送好聲

萬境心隨一念平 紅芙蓉折愛河清 持經功力能如是 任駕白牛安穩行

無豔無妖別有香 栽多不爲待重陽 莫嫌醒眼相看過 却是真心愛澹黃

正是閉門爭合閉 大家開處不須開 還防朗月清風夜 有箇詩人相訪來

法王遺制付仁王 難得難持劫數長 努力只須堅守護 三千八萬是垣牆

君向峴山遊聖境 我將何以記多才 叮嚀墮淚碑前過 寫取斯文寄我來

三年爲倅興何長 歸計應多事少忙 又見秋風霜裛樹 滿山椒熟水雲香

霏微曉露成珠顆 宛轉田田未有風 任器方圓性終在 不妨翻覆落池中

火雲如燒接蒼梧 原野煙連大澤枯 謾費葛衫葵扇力 爭禁泉石潤肌膚

素萼金英歕露開 倚風凝立獨徘徊 應思瀲灧秋池底 更有歸天伴侶來

鳳樓高映綠陰陰 凝重多含雨露深 莫謂一枝柔軟力 幾曾牽破別離心

館娃宮畔響廊前 依託吳王養翠煙 劒去國亡臺殿毀 却隨紅樹噪秋蟬

穠低似中陶潛酒 軟極如傷宋玉風 多謝將軍遶營種 翠中閑卓戰旗紅

高僧愛惜遮江寺 遊子傷殘露野橋 爭似著行垂上苑 碧桃紅杏對搖搖

月月便車奔帝闕 年年貢士過荆臺 如何三度槐花落 未見故人攜卷來

不肯吟詩不聽經 禪宗異岳嬾遊行 他年白首當人問 將底言談對後生

瀟湘浦暖全迷鶴 邏逤川寒只有鵰 誰向孤舟憶兄弟 坐看連鴈度橫橋

日邊鄉井別年深 中國靈蹤欲徧尋 何處碧山逢長老 分明認取祖師心

貴向獵師家買得 攜來乞與坐禪牀 不知摘月秋潭畔 曾對何人啼斷腸

禪言難後到詩言 坐石心同立月魂 應記前秋會吟處 五更猶在老松根

日東來向日西遊 一鉢閑尋徧九州 却憶雞林本師寺 欲歸還待海風秋

海澄空碧正團圓 吟想玄宗此夜寒 玉兔有情應記得 西邊不見舊長安

晴日當樓曉香歇 錦帶盤空欲成結 鶯聲漸老柳飛時 狂風吹落猩猩血

一法傳聞繼老能 九華閑臥最高層 秋鐘盡後殘陽暝 門掩松邊雨夜燈

僧外閑吟樂最清 年登八十喪南荆 風騷作者爲商確 道去碧雲爭幾程

梧桐雨畔夜愁吟 抖擻衣裾蘚色侵 枉道一生無繫着 湘南山水別人尋

五色毛衣比鳳雛 深花叢裏祗如無 美人買得偏憐惜 移向金釵重幾銖

席簾高捲枕高攲 門掩垂蘿蘸碧溪 閑把史書眠一覺 起來山日過松西

蓬鬢蓬門積恨多 夜闌燈下不停梭 成縑猶自陪錢納 未直青樓一曲歌

隔岸紅塵忙似火 當軒青嶂冷如冰 烹茶童子休相問 報道門前是衲僧

六出奇花已住開 郡城相次見樓臺 時人莫把和泥看 一片飛從天上來

折柳亭邊手重攜 江煙澹澹草萋萋 杜鵑不解離人意 更向落花枝上啼

草堂無物伴身閑 惟有屏風枕簟間 本向他山求得石 却於石上看他山

通神筆法得玄門 親入長安謁至尊 莫怪出來多意氣 草書曾悅聖明君

將知德行異尋常 每見持經在道場 欲識用心精潔處 一瓶秋水一爐香

蒼蒼古廟映林巒 漠漠煙霞覆古壇 精魄不知何處在 威風猶入浙江寒

瀛洲西望沃洲山 山在平湖縹緲間 常說使君千里馬 至今龍跡尚堪攀

火虐風饕水漬根 霜皴雪皺古苔痕 東風未肯隨寒暑 又蘖清香與返魂

惟有罇前今夜月 當時曾照墮樓人 梧桐葉老蟬聲死 一夜洞庭波上風

醉臥茅堂不閉關 覺來開眼見青山 松花落處宿猨在 麋鹿羣羣林際還

我本無形暫有形 偶來人世逐營營 輪迴債負今還畢 搔首翛然歸上清

生在儒家遇太平 懸纓垂帶布衣輕 誰能世路趨名利 臣事玉皇歸上清

寂寂凝神太極初 無心應物等空虛 性修自性非求得 欲識真人祗是渠

學道全真在此生 何須待死更求生 今生不了無生理 縱復生知那處生

此生此物當生涯 白石青松便是家 對月臥雲如野鹿 時時買酒醉煙霞

山中猶有讀書臺 風掃晴嵐畫障開 華月冰壺依舊在 青蓮居士幾時來

靜神凝思仰青冥 此夕長天降瑞星 海上昨聞鵬羽翼 人間初見鶴儀形

再扶日月歸行殿 却領山河鎮夢刀 從此雄名壓寰海 八溟爭敢起波濤

誰運乾坤陶冶功 鑄爲雙劒倚蒼穹 題詩曾駐三天駕 礙日長含八海風

抽得閑身伴瘦筇 亂敲青碧喚蛟龍 道人掃徑收松子 缺月初圓天柱峰

帆力劈開滄海浪 馬蹄踏破亂山青 浮名浮利過於酒 醉得人心死不醒

老鶴玄猿伴採芝 有時長嘆獨移時 翠娥紅粉嬋娟劒 殺盡世人人不知

似鶴如雲一箇身 不憂家國不憂貧 擬將枕上日高睡 賣與世間榮貴人

因賣丹砂下白雲 鹿裘惟惹九衢塵 不如將耳入山去 萬是千非愁殺人

悶見戈鋋匝四溟 恨無奇策救生靈 如何飲酒得長醉 直到太平時節醒

難把長繩繫日烏 芳時偷取醉功夫 任堆金璧磨星斗 買得花枝不老無

因賣丹砂下白雲 鹿裘惟惹九衢塵 不如將耳入山去 萬是千非愁殺人

難把長繩繫日烏 芳時偷取醉工夫 任堆金璧磨星斗 買得花枝不老無

月到君山酒半醒 朗吟疑有水仙聽 無人識我真閑事 贏得高秋看洞庭

佛前香印廢晨燒 金錫當門照寂寥 童子不知師病困 報風吹折好芭蕉

老鶴玄猨伴採芝 有時長歎獨移時 翠娥紅粉渾如劒 殺盡世人人不知

似鶴如雲一箇身 不憂家國不憂貧 擬將枕上日高睡 賣與世間榮貴人

帆力劈開滄海浪 馬蹄踏破亂山青 浮名浮利濃於酒 醉得人心死不醒

悶見戈鋋匝四溟 恨無奇策救生靈 如何飲酒得長醉 直到太平時節醒

松頂留衣上玉霄 永傳異迹在中條 不知揖徧諸仙否 欲請還丹問昨宵

不守庚申亦不疑 此心長與道相依 玉皇已自知行止 仁汝三彭說是非

生在儒家遇太平 懸纓重滯布衣輕 誰能世上爭名利 臣事玉皇歸上清

捉得金晶固命基 日魂東畔月華西 於中煉就長生藥 服了還同天地齊

莫怪瑤池消息稀 只緣塵事隔天機 若人尋得水中火 有一黃童上太微

混元海底隱生倫 內有黃童玉帝名 白虎神符潛姹女 靈元鎮在七元君

三畝丹田無種種 種時須藉赤龍耕 曾將此種教人種 不解鉛池道不生

閃灼虎龍神劒飛 好憑身事莫相違 傳時須在乾坤力 便透三清入紫微

不用梯媒向外求 還丹只在體中收 莫言大道人難得 自是功夫不到頭

飲酒須教一百杯 東浮西泛自梯媒 日精自與月華合 有箇明珠走上來

不負三光不負人 不欺神道不欺貧 有人問我修行法 只種心田養此身

時人若擬去瀛洲 先過巍巍十八樓 自有電雷聲震動 一池金水向東流

瓶子如金玉子黃 上升下降續神光 三元一會經年淨 這箇天中日月長

學道須教徹骨貧 囊中只有五三文 有人問我修行法 遙指天邊日月輪

我自忘心神自悅 跨水穿雲來相謁 不問黃芽肘後方 妙道通微怎生說

肘傳丹篆千年術 口誦黃庭兩卷經 鶴觀古壇松影裏 悄無人跡戶長扃

獨上高峰望八都 黑雲散後月還孤 茫茫宇宙人無數 幾箇男兒是丈夫

天下都遊半日功 不須跨鳳與乘龍 偶因博戲飛神劒 摧却終南第一峰

朝遊北越暮蒼梧 袖裏青虵膽氣麤 三入岳陽人不識 朗吟飛過洞庭湖

趯倒葫蘆掉却琴 倒行直上臥牛岑 水飛石上迸如雪 立地看天坐地吟

吾家本住在天齊 零落白雲鏁石梯 來往八千消半日 依前歸路不曾迷

蓮峰道士高且潔 不下蓮宮經歲月 星辰夜禮玉簪寒 龍虎曉開金鼎熱

東山東畔忽相逢 握手丁寧語似鐘 劒術已成君把去 有蛟龍處斬蛟龍

朝泛蒼梧暮却還 洞中日月我爲天 匣中寶劒時時吼 不遇同人誓不傳

偎巖拍手葫蘆舞 過嶺穿雲拄杖飛 來往八千須半日 金州南畔有松扉

養得兒形似我形 我身枯悴子光精 生生世世常如此 爭似留神養自身

精養靈根氣養神 此真之外更無真 神仙不肯分明說 迷了千千萬萬人

不事王侯不種田 日高猶自抱琴眠 起來旋點黃金買 不使人間作業錢

天涯海角人求我 行到天涯不見人 忠孝義慈行方便 不須求我自然真

莫道幽人一事無 閑中儘有靜工夫 閉門清晝讀書罷 掃地焚香到日晡

先生先生貌獰惡 拔劒當空氣雲錯 連喝三回急急去 歘然空裏人頭落

劒起星奔萬里誅 風雷時逐雨聲麤 人頭攜處非人在 何事高吟過五湖

麤眉卓豎語如雷 聞說不平便放杯 仗劒當空千里去 一更別我二更回

先生先生莫外求 道要人傳劒要收 今日相逢江海畔 一杯村酒勸君休

龐眉鬬豎惡精神 萬里騰空一踴身 背上匣中三尺劒 爲天且示不平人

高談闊論若無人 可惜明君不遇真 陛下問臣來日事 請看午未丙丁春

四海孤遊一野人 兩壺霜雪足精神 坎離二物君收得 龍虎丹行運水銀

野人本是天台客 石橋南畔有舊宅 父子生來有兩口 多好歌笙不好拍

九重天子寰中貴 五等諸侯門外尊 爭似布衣狂醉客 不教性命屬乾坤

草鋪橫野六七里 笛弄晚風三四聲 歸來飽飯黃昏後 不脫蓑衣臥月明

這回相見不無緣 滿院風光小洞天 一劒當空又飛去 洞庭驚起老龍眠

偶乘青帝出蓬萊 劒戟崢嶸遍九垓 我在目前人不識 爲留一笠莫沉埋

鶴不西飛龍不行 露乾雲破洞簫清 少年仙子說閑事 遙隔綵雲聞笑聲

南宮水火吾須濟 北闕夫妻我自媒 洞裏龍兒嬌鬱律 山前童子喜徘徊

得道年來八百秋 不曾飛劒取人頭 玉皇未有天符至 且貨烏金混世流

峴山一夜玉龍寒 鳳林千樹梨花老 襄陽城裏沒人知 襄陽城外江山好

午夜君山翫月回 西鄰小圃碧蓮開 天香風露蒼華冷 雲在青霄鶴未來

石池清水是吾心 剛被桃花影倒沉 一到邽山宮闕內 銷閑澄慮七弦琴

鯨吸鰲吞數百杯 玉山誰起復誰頹 醒時兩袂天風冷 一朵紅雲海上來

捏土爲香事有因 世間宜假不宜真 皇朝宰相張天覺 天下雲遊呂洞賓

西鄰已富憂不足 東老雖貧樂有餘 白酒釀來緣好客 黃金散盡爲收書

秋景蕭條葉亂飛 庭松影裏坐移時 雲迷鶴駕何方去 仙洞朝元失我期

黃鶴樓前吹笛時 白蘋紅蓼滿江湄 衷情欲訴誰能會 惟有清風明月知

達者推心兼濟物 聖賢傳法不離真 請師開說西來意 七祖如今未有人

二八佳人體似酥 腰間仗劒斬凡夫 雖然不見人頭落 暗裏教君骨髓枯

手內青虵凌白日 洞中仙果豔長春 須知物外煙霞客 不是塵中磨鏡人

醉舞高歌海上山 天瓢承露結金丹 夜深鶴透秋空碧 萬里西風一劒寒

高心休擬鳳池遊 朱紱銀章寵已優 欲待禍來名欲滅 林泉養法預爲謀

嫫母西施共此身 可憐老少隔千春 他年鶴髮雞皮媼 今日玉顏花貌人

花開花落兩悲歡 花與人還事一般 開在枝間妨客折 落來地上請誰看

一吸鸞笙裂太清 綠衣童子步虛聲 玉樓喚醒千年夢 碧桃枝上金雞鳴

腹內嬰兒養已成 且居廛市暫娛情 無端措大剛饒舌 却入白雲深處行

獨自行來獨自坐 無限世人不識我 惟有城南老樹精 分明知道神仙過

松枯石老水縈迴 箇裏難教俗客來 擡眼試看山外景 紛紛風急障黃埃

息精息氣養精神 精養丹田氣養身 有人學得這般術 便是長生不死人

斗笠爲帆扇作舟 五湖四海任遨遊 大千沙界須臾至 石爛松枯經幾秋

或爲道士或爲僧 混俗和光別有能 苦海翻成天上路 毘盧常照百千燈

一池荷葉衣無盡 兩畝黃精食有餘 又被人來尋討著 移庵不免更深居

舉世都爲名利醉 伊予獨向道中醒 他時定是飛昇去 衝破秋空一點青

向爲胡越猶懷想 況遇天仙隔錦屏 儻若玉京朝會去 願隨鸞鶴入青冥

一飲瓊漿百感生 玄霜擣盡見雲英 藍橋便是神仙窟 何必崎嶇上玉清

坐臥常攜酒一壺 不教雙眼識皇都 乾坤許大無名姓 疎散人中一丈夫

得道高僧不易逢 幾時歸去願相從 自言住處連滄海 別是蓬萊第一峯

莫厭追歡笑語頻 尋思離亂好傷神 閑來屈指從頭數 得見清平有幾人

昔日曾隨魏伯陽 無端醉臥紫金牀 東君謂我多情賴 罰向人間作酒狂

何用燒丹學駐顏 鬧非城市靜非山 時人若覓長生藥 對景無心是大還

何用梯媒向外求 長生只合內中修 莫言大道人難得 自是行心不到頭

張辭張辭自不會 天下經書在腹內 身即騰騰處世間 心即逍遙出天外

試問朝中爲宰相 何如林下作神仙 一壺美酒一爐藥 飽聽松風清晝眠

林寺鐘聲度遠灘 半輪殘月落山前 徐徐撥櫂却歸灣 浪疊朝霞錦繡翻

漁弟漁兄喜到來 波官賽却坐江隈 椰榆杓子木瘤杯 爛煮鱸魚滿案堆

何須問我道成時 紫府清都自有期 手握藥苗人不識 體含金骨俗爭知

線作長江扇作天 靸鞵拋向海東邊 蓬萊信道無多路 只在譚生拄杖前

線大長江扇大天 屐鞋抛在海東邉 世間多少閒蟲豸 盡在郯生柱杖前

茶陵一道好長街 兩畔栽柳不栽槐 夜後不聞更漏鼓 只聽鎚芒織草鞋

此生生在此生先 何事從玄不復玄 已在淮南雞犬後 而今便到玉皇前

哦吟但寫胸中妙 飲酒能忘身後名 但願長閑有詩酒 一溪風月共清明

幾宵煙月鎖樓臺 欲寄侯門薦禰才 滿面塵埃人不識 謾隨流水出山來

閬苑花前是醉鄉 踏翻王母九霞觴 羣仙拍手嫌輕薄 謫向人間作酒狂

武陵城裏崔家酒 地上應無天上有 南遊道士飲一斗 臥向白雲深洞口

六親慟哭還復蘇 我笑先生淚箇無 脫履定歸天上去 空墳留入武陵圖

混沌未分我獨存 包含四象立乾坤 還丹須向此中覓 得此方爲至妙門

煮石烹金煉太元 神仙不肯等閑傳 人能認得其中理 奪盡乾坤造化權

百首荒辭義亦深 因傳同道決疑心 華池本是真神水 神水元來是白金

取將白金爲鼎器 鼎成潛伏汞來侵 汞入金鼎終年盡 產出靈砂似太陰

曾見秦皇架石橋 海神忙迫漲驚潮 蓬萊隔海雖難到 直上三清却不遙

有形皆朽孰不知 休吟春景與秋時 爭如且醉長安酒 榮華零悴總奚爲

珠露金風下界秋 漢家陵樹冷脩脩 當時不得仙桃力 尋作浮塵飄隴頭

五十餘年四海清 自親丹藥得長生 若言盡是仙桃力 看取神仙簿上名

月照驪山露泣花 似悲先帝早昇遐 至今猶有長生鹿 時遶溫泉望翠華

水晶帳開銀燭明 風搖珠珮連雲清 休勻紅粉飾花態 早駕雙鸞朝玉京

三星在天銀河迴 人間曙色東方來 玉苗瓊蕊亦宜夜 莫使一花衝曉開

餌柏身輕疊嶂間 是非無意到塵寰 冠裳暫備論浮世 一餉雲遊碧落間

誰知古是與今非 閑躡青霞與翠微 簫管秦樓應寂寂 彩雲空惹薜蘿衣

魄微入魂牝牡結 陽呴陰滋神鬼滅 千歌萬讚皆未決 古往今來拋日月

神真鍊形年未足 化爲我子功相續 丞相瘞之刻玄玉 仙路何長死何促

尾閭不禁滄溟竭 九轉神丹都謾說 惟有班龍頂上珠 能補玉堂關下穴

西去長沙東上船 思量此事已千年 長春殿掩無人掃 滿眼梨花哭杜鵑

邂逅相逢萼嶺邊 對傾浮蟻共談玄 擬將劒法親傳授 却爲迷人未有緣

自從明府歸仙後 出入塵寰直至今 不是藏名混時俗 賣藥沽酒要安心

三千功滿去升天 一住人間數百年 華表他時却歸日 滄溟應恐變桑田

九霄雲路奇哉險 曾把沖身入太和 今日東歸渾似夢 望崖回首隔天波

深羨青城好洞天 白龍一覺已千年 鋪雲枕石長松下 朝退看書盡日眠

將知骨分到仙鄉 酒飲金華玉液漿 莫道人間只如此 回頭已是一年強

峨嵋仙府靜沈沈 玉液金華莫厭斟 凡客欲知真一洞 劒門西北五雲深

此中何必羨青城 玉樹雲棲不記名 悶即乘龍遊紫府 北辰南斗逐君行

謝郎雙檜綠於雲 昏曉濃陰色未分 若竝毫宮仙鹿跡 定知高峭不如君

嘗憶江都大業秋 曾隨鑾蹕戲龍舟 傷心一覺興亡夢 堤柳無情識世愁

學得丹青數萬年 人間幾度變桑田 桑田雖變丹青在 誰向丹青合得仙

尋仙何必三山上 但使神存九竅清 煉得綿綿元氣定 自然不食亦長生

心田但使靈芝長 氣海常教法水朝 功滿自然留不住 更將何物馭丹霄

還丹功滿氣成胎 九百年來混俗埃 自此三山一歸去 無因重到世間來

偶游洞府到芝田 星月茫茫欲曙天 雖則似離塵世了 不知何處偶真仙

舞勢隨風散復收 歌聲似磬韻還幽 千迴赴節填詞處 嬌眼如波入鬢流

曲龍橋頂翫瀛洲 凡骨空陪汗漫流 不假丹梯躡霄漢 水晶盤冷桂花秋

月砌瑤階泉滴乳 玉簫催鳳和煙舞 青城丈人何處遊 玄鶴唳天雲一縷

造化天橋碧海東 玉輪還過輾晴虹 霓襟似拂瀛洲頂 顥氣潛消橐籥中

危橋橫石架雲端 跨鹿登臨景象寬 顥魄洗煙澄碧落 桂花低拂玉簪寒

惟有松杉空弄月 更無雲鶴暗迷人 露凝金盞滴殘酒 檀點佳人噴異香

臉花不綻幾含幽 今夕陽春獨換秋 我守孤燈無白日 寒雲隴上更添愁

幽谷啼鶯整羽翰 犀沈玉冷自長歎 月華不向扃泉戶 露滴松枝一夜寒

韶光不見分成塵 曾餌金丹忽有神 不意薛生攜舊律 獨開幽谷一枝春

誤入宮垣漏網人 月華靜洗玉階塵 自疑飛到蓬萊頂 瓊豔三枝半夜春

笑看滄海欲成塵 王母花前別衆真 千歲却歸天上去 一心珍重世間人

和風裝點錦城春 細雨如絲壓玉塵 漫把詩情訪奇景 豔花濃酒屬閑人

頻倚銀屏理鳳笙 調中幽意起春情 因思往事成惆悵 不得緱山和一聲

牡丹未及開時節 況是秋風莫近前 留待來年二三月 一枝和露壓神仙

數載幽欄種牡丹 裹香包豔待神仙 神仙既有丹青術 攜取何妨入洞天

蠶市初開處處春 九衢明豔起香塵 世間總有浮華事 爭及仙山出世人

但於閨閣熟吹笙 太白真仙自有情 他日丹霄驂白鳳 何愁子晉不聞聲

學得丹青數萬年 人間幾度變桑田 桑田雖變丹青在 誰向丹青合得仙

浮生如夢能幾何 浮生復更憂患多 無人與我長生術 洛川春日且長歌

來從一葉舟中來 去向百花橋上去 若到人間扣玉壺 鴛鴦自解分明語

道啓真心覺漸清 天教絕粒應精誠 雲外仙歌笙管合 花間風引步虛聲

飛鳥莫到人莫攀 一隱十年不下山 袖中短書誰爲達 華山道士賣藥還

日落焚香坐醮壇 庭花露濕漸更闌 淨水仙童調玉液 春宵羽客化金丹

攝念精思引彩霞 焚香虛室對煙花 道合雲霄遊紫府 湛然真境瑞皇家

謫居蓬島別瑤池 春媚煙花有所思 爲愛君心能潔白 願操箕帚奉屏幃

弄玉有夫皆得道 劉綱兼室盡登仙 君能仔細窺朝露 須逐雲車拜洞天

蕭郎不顧鳳樓人 雲澀回車淚臉新 愁想蓬瀛歸去路 難窺舊苑碧桃春

皇子陂頭好月明 忘却華筵到曉行 煙收山低翠黛橫 折得荷花遠恨生

湖水團團夜如鏡 碧樹紅花相掩映 北斗闌干移曉柄 有似佳期常不定

偶引羣仙到世間 熏風殿裏醉華筵 等閑貪賞不歸去 愁殺韋郎一覺眠

滄海成塵幾萬秋 碧桃花發長春愁 不來便是數千載 周穆漢皇何處遊

世間何事不潸然 得失人情命不延 適向蔡家廳上飲 回頭已見一千年

思量往事一愁容 阿母曾邀到漢宮 城闕不存人不見 茂陵荒草恨無窮

采鳳飛來到禁闈 便隨王母駐瑤池 如今記得秦樓上 偷見蕭郎惱妾時

春夢悠揚生下界 一堪成笑一堪悲 馬嵬不是無情地 自遇蓬萊睡覺時

白雲飄飄星漢斜 獨行窈窕浮雲車 仙郎獨邀青童君 結情羅帳連心花

若能相伴陟仙壇 應得文簫駕綵鸞 自有繡襦幷甲帳 瑤臺不怕雪霜寒

翫水登山無足時 諸仙頻下聽吟詩 此心不戀居人世 唯見天邊雙鶴飛

曾折松枝爲寶櫛 又編栗葉代羅襦 有時問却秦宮事 笑撚山花望太虛

昔時訓子西河上 漢使經過問妾緣 自到仙山不知老 凡間喚作幾千年

鴛鴦相見不相隨 籠裏籠前整羽衣 但得他時人放去 水中長作一雙飛

相如曾作鳳兮吟 昔被文君會此音 今日孤鸞還獨語 痛哉仙子不彈琴

聖主何曾識仲都 可嗟社稷在須臾 市東便是神仙窟 何必乘舟泛五湖

卓立不求名出家 長懷片志在青霞 今日英雄氣衝蓋 誰能久坐寶蓮花

浦口潮來初淼漫 蓮舟搖颺採花難 春心不愜空歸去 會待潮回更折看

忽然湖上片雲飛 不覺舟中雨濕衣 折得蓮花渾忘却 空將荷葉蓋頭歸

物觸輕舟心自知 風恬煙靜月光微 夜深江上解愁思 拾得紅蕖香惹衣

纖手垂鉤對水窗 紅蕖秋色豔長江 既能解珮投交甫 更有明珠乞一雙

湖面狂風且莫吹 浪花初綻月光微 沈潛暗想橫波淚 得共鮫人相對垂

洞庭風軟荻花秋 新沒青娥細浪愁 淚滴白蘋君不見 月明江上有輕鷗

昔日江頭菱芡人 蒙君數飲松醪春 活君家室以爲報 珍重長沙鄭德璘

山勢縈迴水脉分 水光山色翠連雲 四時盡入詩人詠 役殺吳興柳使君

渺渺煙波接九疑 幾人經此泣江蘺 年年綠水青山色 不改重華南狩時

泝青山兮江之隅 拖湘波兮褭綠裾 荷拳拳兮情未舒 匪同歸兮將焉如

羞解明璫尋漢渚 但憑春夢訪天涯 紅樓日暮鶯飛去 愁殺深宮落砌花

燕語春泥墮錦筵 情愁無意整花鈿 寒閨欹枕不成夢 香炷金爐自褭煙

萬里同心別九重 定知涉歷此相逢 誰人翻向羣峰路 不得蒼梧徇玉容

春鳥交交引思濃 豈期塵跡拜仙宮 鸞歌鳳舞飄珠翠 疑是陽臺一夢中

鸞輿昔日出蒲關 一去蒼梧更不還 若是不留千古恨 湘江何事竹猶斑

愁聞黃鳥夜關關 潙汭春來有夢還 遺美代移刊勒絕 唯聞留得淚痕斑

方承恩寵醉金杯 豈爲干戈驟到來 亡國破家皆有恨 捧心無語淚蘇臺

桃花流水兩堪傷 洞口煙波月漸長 莫道仙家無別恨 至今垂淚憶劉郎

涇陽平野草初春 遙望家鄉淚滴頻 當此不知多少恨 至今空憶在靈姻

目斷魂銷正惘然 九疑山際路漫漫 何人知得心中恨 空有湘江竹萬竿

常說仙家事不同 偶陪花月此宵中 錦屏銀燭皆堪恨 惆悵紗窗向曉風

渺渺三湘萬里程 淚篁幽石助芳貞 孤雲目斷蒼梧野 不得攀龍到玉京

碧杜紅蘅縹渺香 冰絲彈月弄清涼 峰巒一一俱相似 九處堪疑九斷腸

玉輦金根去不回 湘川秋晚楚弦哀 自從泣盡江蘺血 夜夜愁風怨雨來

少將風月怨平湖 見盡扶桑水到枯 相約杏花壇上去 畫闌紅子鬬摴蒲

簷上簷前燕語新 花開柳發自傷神 誰能將我相思意 說與江隈解佩人

坐久風吹綠綺寒 九天月照水精盤 不思却返沈潛去 爲惜春光一夜歡

澹蕩春光物象饒 一枝瓊豔不勝嬌 若能許解相思佩 何羨星天渡鵲橋

玉漏涓涓銀漢清 鵲橋新架路初成 催妝既要裁篇詠 鳳吹鸞歌早會迎

寶車輾駐彩雲開 誤到蓬萊頂上來 瓊室既登花得折 永將凡骨逐風雷

負妾當時寤寐求 從茲粉面阻綢繆 宮空月苦瑤雲斷 寂寞巴江水自流

落葉棲鴉掩廟扉 菟絲金縷舊羅衣 渡頭明月好攜手 獨自待郎郎不歸

城東城西舊居處 城裏飛花亂如絮 海燕銜泥欲下來 屋裏無人却飛去

千歲荒臺隳路隅 一煩太守重椒塗 感君拂拭意何極 贈爾美婦與明珠

冥路杳杳人不知 不用苦說使人悲 喜得逢君傳家信 後會茫茫何處期

痛填心兮不能語 寸斷腸兮訴何處 春生萬物妾不生 更恨香魂不相遇

流水涓涓芹努芽 織烏西飛客還家 荒村無人作寒食 殯宮空對棠棃花

新構茅齋野澗東 松楸交影足悲風 人間歲月如流水 何事頻行此路中

昔爲吟風嘯月人 今爲吟風嘯月身 冢壞路邊吟嘯罷 安知今日又勞神

握裏龍蛇紙上鸞 逡巡千幅不將難 顧雲已往羅隱耄 更有何人逞筆端

青山山下少年郎 失意當時別故鄉 惆悵不堪回首望 隔谿遙見舊書堂

澗水潺潺聲不絕 溪壠茫茫野花發 自去自來人不知 歸時唯對空山月

天然與我一靈通 還與人間事不同 要識吾家真姓字 天地南頭一段紅

六街鼓歇行人絕 九衢茫茫室有月 九衢生人何勞勞 長安土盡槐根高

何人窗下讀書聲 南斗闌干北斗橫 千里思家歸不得 春風腸斷石頭城

爺娘送我青楓根 不記青楓幾迴落 當時手刺衣上花 今日爲灰不堪著

禁煙佳節同遊此 正值酴醿夾岸香 緬首十年前往事 強吟風景亂愁腸

策馬暫尋原上路 落花芳草尚依然 家亡國破一場夢 惆悵又逢寒食天

截竹爲筒作笛吹 鳳凰池上鳳凰飛 勞君更向黔南去 即是陶鈞萬類時

寒食家家盡禁煙 野棠風墜小花鈿 如今空有孤魂夢 半在嘉陵半錦川

牀頭錦衾班復班 架上朱衣殷復殷 空庭朗月閑復閑 夜長路遠山復山

千年故國歲華奔 一柱高臺已斷魂 唯有峴亭清夜月 與君長嘯學蘇門

高名宋玉遺閑麗 作賦蘭成絕盛才 誰似遼東千歲鶴 倚天華表却歸來

早知離別切人心 悔作從來恩愛深 黃泉冥寞雖長逝 白日屏帷還重尋

赤心用盡爲相知 慮後防前秖定疑 案牘可申生節目 桃符雖聖欲何爲

水不西歸月暫圓 令人惆悵古城邊 蕭條明早分岐路 知更相逢何歲年

五原分袂真吳越 燕拆鶯離芳草歇 年少煙花處處春 北邙空恨清秋月

莎草青青雁欲歸 玉腮珠淚灑臨岐 雲鬟飄去香風盡 愁見鶯啼紅樹枝

樂廣清羸經幾年 姹娘相托不論錢 輕盈妙質歸何處 惆悵碧樓紅玉鈿

妾自吳宮還越國 素衣千載無人識 當時心比金石堅 今日爲君堅不得

高花巖外曉相鮮 幽鳥雨中啼不歇 紅雲飛過大江西 從此人間怨風月

當時計拙笑將軍 何事安邦賴美人 一自仙葩入吳國 從茲越國更無春

雲霞出沒羣峰外 鷗鳥浮沈一水間 一自越兵齊振地 夢魂不到虎丘山

玉筯凝腮憶魏宮 朱弦一弄洗清風 明晨追賞應愁寂 沙渚煙銷翠羽空

織綃泉底少歡娛 更勸蕭郎盡酒壺 愁見玉琴彈別鶴 又將清淚滴真珠

紅蘭吐豔間夭桃 自喜尋芳數已遭 珠珮鶴橋從此斷 遙天空恨碧雲高

雲鬟消盡轉蓬稀 埋骨窮荒失所依 牧馬不嘶沙月白 孤魂空逐雁南飛

秋草荒臺響夜蛩 白楊凋盡減悲風 綵箋曾擘欺江總 綺閣塵消玉樹空

寶閣排雲稱望仙 五雲高豔擁朝天 清溪猶有當時月 應照瓊花綻綺筵

素魄初圓恨翠娥 繁華濃豔竟如何 南朝唯有長江水 依舊門前作逝波

簫管清吟怨麗華 秋江寒月綺窗斜 慚非後主題箋客 得見臨春閣上花

玉漏聲長燈耿耿 東牆西牆時見影 月明窗外子規啼 忍使孤魂愁夜永

獨臥經秋墮鬢蟬 白楊風起不成眠 尋思往日椒房寵 淚濕衣襟損翠鈿

符吏匆匆叩夜扃 便隨金簡出幽冥 蒙師薦拔恩非淺 領得生神九過經

春雨濛濛不見天 家家門外柳和煙 如今腸斷空垂淚 歡笑重追別有年

寶劒化龍歸碧落 嫦娥隨月下黃泉 一杯酒向青春晚 寂寞書窗恨獨眠

白浪漫漫去不迴 浮雲飛盡日西頹 始皇陵上千年樹 銀鴨金鳧也變灰

還吳東去過澄城 樓上清風酒半醒 想得到家春已暮 海棠千樹已凋零

爭不逢人話此身 此身長夜不知春 自從國破家亡後 隴上惟添芳草新

休說人間恨戀多 況逢佳客此相過 堂中縱有千般樂 爭及陽春一曲歌

幽谷窮花似妾身 縱懷香豔吐無因 多情公子能相訪 應解回風暫借春

恩情未足曉光催 數朵眠花未得開 却羨一雙金扼臂 得隨人世出將來

陽臺後會杳無期 碧樹煙深玉漏遲 半夜香風滿庭月 花前空賦別離詩

相思無路莫相思 風裏花開只片時 惆悵金閨却歸去 曉鶯啼斷綠楊枝

蟬鬢驚秋華髮新 可憐紅隙盡埃塵 西山一夢何年覺 明月堂前不見人

玉鉤風急響丁東 回首西山似夢中 明月堂前人不到 庭前一夜老秋風

宮中細草香紅濕 宮內纖腰碧窗泣 唯有虹梁春燕雛 猶傍珠簾玉鉤立

江上檣竿一百尺 山中樓臺十二重 山僧樓上望江上 指點檣竿笑殺儂

仙人未必便仙去 還在人間人不知 手把白鬚從兩鹿 相逢却問姓名誰

薄命蘇秦頻去國 多情潘岳旋興悲 今夜若棲芳草徑 爲傳幽意達王孫

終朝每去依煙火 春至還歸養子孫 曾向苻王筆端坐 爾來求食渾家門

昔爲仙子今爲虎 流落陰崖足風雨 更將斑毳被余身 千載空山萬般苦

三秋稽顙叩真靈 龍虎交時金液成 絳雪既凝身可度 蓬壺頂上彩雲生

誰家掃雪滿庭前 萬壑千峰在一拳 吾心不覺侵衣冷 曾向此中居幾年

擁褐藏名無定蹤 流沙千里度衰容 傳得南宗心地後 此身應便老雙峰

爲有閻浮珍重因 遠離西國赴咸秦 自從無力休行道 且作頭陀不繫身

長安城東洛陽道 車輪不息塵浩浩 爭利貪前競著鞭 相逢盡是塵中老

日晚長川不計程 離羣獨步不能鳴 賴有青青河畔草 春來猶得慰羈情

愛此飄颻六出公 輕瓊冷絮舞長空 當時正逐秦丞相 騰躑川原喜北風

事君同樂義同憂 那校糟糠滿志休 不是守株空待兔 終當逐鹿出林丘

少年長負飢鷹用 內顧曾無寵鶴心 秋草驅除思去宇 平原毛血興從禽

爲慙食肉主恩深 日晏蟠蜿臥錦衾 且學志人知白黑 那將好爵動吾心

一點紅裳出翠微 秋天雲靜月離離 天曹使者徒回首 何不從他九族卑

能令音信通千里 解致龍蛇運八行 惆悵江生不相賞 應緣自負好文章

昔日炎炎徒自知 今無烽竈欲何爲 可憐國柄全無用 曾見家人下第時

當時得意氣填心 一曲君前直萬金 今日不如庭下竹 風來猶得學龍吟

頭焦鬢禿但心存 力盡塵埃不復論 莫笑今來同腐草 曾經終日掃朱門

危冠高袖楚宮妝 獨步閑庭逐夜涼 自把玉簪敲砌竹 清歌一曲月如霜

天馬斜飛度三止 上將橫行擊四方 輜車直入無迴翔 六甲次第不乖行

我本長生深山內 更何入他不二門 爭如訪取舊時伴 休更朝夕勞神魂

涼風暮起驪山空 長生殿鏁霜葉紅 朝來試入華清宮 分明憶得開元中

皎潔玉顏勝白雪 況乃當年對風月 沈吟不敢怨春風 自歎容華暗消歇

絳衣披拂露盈盈 淡染胭脂一朵輕 自恨紅顏留不住 莫怨春風道薄情

剛被恩情役此心 無端變化幾湮沈 不知逐伴歸山去 長笑一聲煙霧深

鉛華久御向人間 欲捨鉛華更慘顏 縱有青丘吟夜月 無因重照舊雲鬟

獨持巾櫛掩玄關 小帳無人燭影殘 昔日羅衣今化盡 白楊風起隴頭寒

知君久積池塘夢 遣我方思變動來 操執若同顏叔子 今宵寧免淚盈顋

團圓今夕色光輝 結了同心翠帶垂 此後莫教塵點染 他年長照歲寒姿

揉藍綠色麴塵開 靜見三星入坐來 桂影已圓攀折後 子孫長作棟梁材

珠露素中書繾綣 青蘿帳裏寄鴛鴦 自憐孤影清秋夕 灑淚裴回滴冷光

飛燕身輕未是輕 枉將弱質在巖扃 今來不得同鴛枕 相伴神魂入杳冥

洞府深沈春日長 山花無主自芬芳 凭闌寂寂看明月 欲種桃花待阮郎

深閨閑鎖難成夢 那得同衾共繡牀 一自與郎江上別 霜天更自覺宵長

愁聽黃鶯喚友聲 空閨曙色夢初成 窗間總有花牋紙 難寄妾心字字明

寂靜璇閨度歲年 竝頭蓮葉又如錢 愁人獨處那堪此 安得君來獨枕眠

臥病匡牀香屢添 夜深猶有一絲煙 懷君無計能成夢 更恨砧聲到枕邊

花作嬋娟玉作妝 風流爭似舊徐娘 夜深曲曲灣灣月 萬里隨君一寸腸

君王多感放東歸 從此秦宮不復期 春景似傷秦喪主 落花如雨淚燕脂

清風明月夜深時 箕箒盧郎恨已遲 他日孟家坡上約 再來相見是佳期

賣藥因循未得還 却因耽酒到人間 有心只戀琵琶坂 無意更登山上山

鬟梳鬧掃學宮妝 獨立閑庭納夜涼 手把玉簪敲砌竹 清歌一曲月如霜

霜鐘鳴時夕風急 亂鴉又望寒林集 此時輟櫂悲且吟 獨向蓮華一峰立

一雙胡子著緋袍 一箇鬚多一鼻高 相對廳前捺且立 自慙身品世間毛

天門街上倒天樞 火急先須卸火珠 計合一條麻線挽 何勞兩縣索人夫

青驄一匹崑崙牽 奏上大王不取錢 直爲猛風波滾驟 莫怪昌齡不下船

生情鏤月爲歌扇 出性裁雲作舞衣 照鏡自憐迴雪影 來時好取洛川歸

鈒鏤銀盤盛蛤蜊 鏡湖蓴菜亂如絲 鄉曲近來佳此味 遮渠不道是吳兒

鈒鏤銀盤盛炒鰕 鏡湖蓴菜亂如麻 漢兒女嫁吳兒婦 吳兒盡是漢兒爺

有箇將軍不得名 唯教健卒喝書生 尚書近日清如鏡 天子官街不許行

忽聞射獵出軍城 人著戎衣馬帶纓 倒把角弓呈一箭 滿山狐兔當頭行

白在東都元已薨 蘭臺鳳閣少人登 冬瓜堰下逢張祜 牛屎堆旁說我能

布袍披襖火燒氈 紙補箜篌麻接弦 更著一雙皮屐子 紇梯紇榻出門前

黃昏不語不知行 鼻似煙窗耳似鐺 獨把象牙梳插鬢 崑崙山上月初明

覓得黃騮鞁繡鞍 善和坊裏取端端 揚州近日渾成差 一朵能行白牡丹

白帝城頭二月時 忍教清醒看花枝 莫言世上無袁許 客子由來是相師

渭水秦山照眼明 希仁何事寡詩情 只因學得虞姬壻 書字纔能記姓名

釜戴山中鹿又鳴 此際多應到表兄 表兄不是嚴家子 合是三兄與四兄

及第全勝十政官 金鞍鍍了出長安 馬頭漸入揚州郭 爲報時人洗眼看

假金只用真金鍍 若是真金不鍍金 十載長安得一第 何須空腹用高心

文章漫道能吞鳳 杯酒何曾解喫魚 今日梓州張社會 應須遭這老尚書

未向燕臺逢厚禮 幸因社會接餘歡 一魚喫了終無媿 鯤化爲鵬也不難

莫言名位未相儔 風月何曾阻獻酬 前輩不須輕後輩 靖安今日在衡州

三春桃李本無言 苦被殘陽鳥雀喧 借問東鄰效西子 何如郭素擬王軒

數年百姓受飢荒 太守貪殘似虎狼 今日海隅魚米賤 大須慙媿石榴黃

分峽東西路正長 行人名利火然湯 路傍著板滄浪峽 真是將閑攪撩忙

春娘愛上酒家樓 不怕歸遲總不憂 推道那家娘子臥 且留教住待梳頭

不論秋菊與春花 箇箇能噇空腹茶 無事莫教頻入庫 一名閑物要些些

相公經文復經武 常侍好今兼好古 昔人曾聞阿武婆 今日親見阿婆舞

巡關每傍摴蒲局 望月還登乞巧樓 第一莫教嬌太過 緣人衣帶上人頭

硬骨殘形知幾秋 屍骸終是不風流 頑皮死後鑽須徧 都爲平生不出頭

未遊滄海早知名 有骨還從肉上生 莫道無心畏雷電 海龍王處也橫行

山夫留意向丹梯 連帥邀來出藥畦 常見浙東誇鏡水 鏡湖元在浙江西

豈肯閑尋竹徑行 却嫌絲管好蛙聲 自從煮鶴燒琴後 背却青山臥月明

近日侯門不重才 莫將文藝擬爲媒 相逢若要如膠漆 不是紅妝即撥灰

慣向溪邊折柳楊 因循行客到州漳 無端觸忤王衙押 不得今朝看飲鄉

綠羅帬下標三棒 紅粉顋邊淚兩行 叉手向前咨大使 這迴不敢惱兒郎

槐影參差覆杏壇 儒門子弟盡高官 却教酒戶重脩廟 覓我慚惶也不難

取水郎中何日了 破柴員外幾時休 早知蜀地區娵與 悔不長安大比丘

厥父元非道郡奴 允光何事太侏儒 可中與箇皮裩著 擎得天王左脚無

揚眉斗目惡精神 揑合將來恰似真 剛被時流借拳勢 不知身自是泥人

出得門來背拄天 同行難可與差肩 若教倚向閑牕下 恰似箜篌不著弦

我皇開國十餘年 一輩超升炙手歡 閑向五門樓下望 衙官騎馬使衙官

三斤綠茗賜貽恭 一種頒霑事不同 想料腸懷無荅處 披毛戴角謝郎中

坐臥兼行總一般 向人努眼太無端 欲知自己形骸小 試就蹄涔照影看

名山主簿實堪愁 難齩他家大骨頭 米納功南錢納府 祗看江面水東流

與蝨都來不較多 㩧挑筋斗太嘍囉 忽然管著一籃子 有甚心情那你何

蟬眼龜形脚似蛛 未曾正面向人趨 如今飣在盤筵上 得似江湖亂走無

深宮富貴事風流 莫忘生身老骨頭 因與太師歡笑處 爲吾方便覓彭州

有人教我向衡陽 一度思歸欲斷腸 爲報豔妻兼少女 與吾覓取朗州場

借問襄王安在哉 山川此地勝陽臺 今宵寓宿高塘館 神女何曾入夢來

高唐不是這高塘 淮畔荆南各異方 若向此中求薦枕 參差笑殺楚襄王

八片尖裁浪作毬 火中燖了水中揉 一包閑氣如長在 惹踢招拳卒未休

杜叟學仙輕蕙質 韋公事佛畏青娥 樂營却是閑人管 兩地風情日漸多

秋浦亞卿顏叔子 譙都中憲老桑門 如今柳巷通車馬 唯恐他時立棘垣

白日蒼蠅滿飰盤 夜間蚊子又成團 每到更深人靜後 定來頭上齩楊鸞

龍津掉尾十年勞 聲價當時鬬月高 惟有紅妝回舞手 似持霜刀向猨猱

十載文場敢憚勞 宋都回鶂爲風高 今朝甘被花枝笑 任道尊前愛縛猱

趙氏兒皆尼氏女 師翁兒即晉公兒 却教術士難推算 胎月分張與阿誰

乞兒還有大通年 三十三人椀杖全 薛庶準前騎瘦馬 范酇依舊蓋番氈

今年敕下盡騎驢 短軸長鞦滿九衢 清瘦兒郎猶自可 就中愁殺鄭昌圖

慈恩塔下親泥壁 滑膩光華玉不如 何事博陵崔四十 金陵腿上逞歐書

雲林應訝鶴書遲 自入京來探事宜 從此見山須合眼 被山相賺已多時

姚家新壻是房郎 未解芳顏意欲狂 見說正調穿羽箭 莫教射破寺家牆

張公喫酒李公顛 盛六生兒鄭九憐 舍下雄雞傷一德 南頭小鳳納三千

張公喫酒李公顛 盛六生兒鄭九憐 舍下雄雞失一足 街頭小福拉三拳

莫將龐大作荍團 龐大皮中的不乾 不怕鳳皇當額打 更將雞脚用筋纏

昔日已前家未貧 苦將錢物結交親 如今失路尋知己 行盡關山無一人

新河得通舟楫利 直達滄海魚鹽至 昔日徒行今騁駟 美哉薛公德滂被

父母育我田使君 精神爲人上天聞 田中致雨山出雲 但願常在不患貧

今年選數恰相當 都由座主無文章 案後一腔凍豬肉 所以名爲姜侍郎

延和高閣上干雲 小語猶疑太乙聞 燒盡降真無一事 開門迎得畢將軍

莫交牽動青豬足 動即炎炎不可撲 鷙獸不欲兩頭黃 黃即其年天下哭

由來秉節世無雙 獨守孤城死不降 何似知機早回首 免教流血滿長江

還鄉寂寂杳無蹤 不挂征帆水陸通 蹋得故鄉回地穩 更無南北與西東

瑞雲靈跡鎮梁東 他日多應與古同 歲月遷移人事改 再來閑處又興功

神真鍊形年未足 化爲我子功相續 丞相瘞之刻玄玉 仙路何長死何促

八月無霜塞草青 將軍騎馬出空城 漢家天子西巡狩 猶向江東更索兵

索得娘來忘却家 後院桃李不生花 豬兒狗兒都死盡 養得貓兒患赤瘕

湖南城郭好長街 竟栽柳樹不栽槐 百姓奔竄無一事 只是椎芒織草鞋

十姓胡中第六胡 也曾金闕掌洪爐 少年從事誇門第 莫向尊前氣色粗

十姓胡中第六胡 文章官職勝崔盧 暫來關外分優寄 不稱賓筵語氣粗

三年時節向邊隅 人信方知藥力殊 奪得春光來在手 青娥休笑白髭鬚

西王母桃種我家 三千陽春始一花 結實苦遲爲人笑 攀折唧唧長咨嗟

江南近別亦依依 山晚川長客伴稀 獨坐相思計行日 出門臨水望君歸

城西三月三十日 別友辭春兩恨多 帝里却歸猶寂寞 通州獨去又如何

裊露牽風夾瘦莎 一星星火遍窠窠 閑門永巷新秋裏 幸不傷廉莫怕多

古蘚寒蕪讓品流 小齋多謝伴清幽 若教夷甫門前種 也是無多過一秋

風雨荆州二月天 問人須雇峽中船 西南一望雲和水 猶道黔南有四千

河邊霽色無人見 身帶春風立岸頭 濁水茫茫有何意 日斜還向古蒲州

乳洞陰陰碧澗連 杉松六月冷無蟬 黃昏飛盡白蝙蝠 茶火數星山寂然

東風晴色挂闌干 眉葉初晴畏曉寒 江上別筵終日有 綠條春在長應難

看山亭下小鳴泉 嗚咽難通亦可憐 惆悵無人爲疎鑿 擁愁含恨過年年

記得花開雪滿枝 和蠭和蝶帶花移 如今花落遊蠭去 空作主人惆悵詩

倚風無力減香時 涵露如啼臥翠池 金谷樓前馬嵬下 世間殊色一般悲

不耐高風怕冷煙 瘦紅欹委倒青蓮 無人解把無塵袖 盛取殘香盡日憐

無情柔態任春催 似不勝風倚古臺 多少去年今日恨 御溝顏色洞庭來

點空誇黛妬愁媚 何必浮來結夢思 慙媿二年青翠色 惹窗黏枕伴吟詩

婀娜枝香拂酒壺 向陽疑是不融酥 晚來嵬峨渾如醉 惟有春風獨自扶

纖枝瑤月弄圓霜 半入鄰家半入牆 劉阮不知人獨立 滿衣清露到明香

前年帝里探春時 寺寺名花我盡知 今日長安已灰燼 忍隨南國對芳枝

鵝湖山下稻粱肥 㹠穽雞棲對掩扉 桑柘影斜春社散 家家扶得醉人歸

輟櫂南湖首重迴 笑青吟翠向崔嵬 天應不許人全見 長把雲藏一半來

數樹新栽在畫橋 春來猶自長長條 東風多事剛牽引 已解纖纖學舞腰

金堤堤上一林煙 況近清明二月天 別有數枝遙望見 畫橋南面拂鞦韆

春物牽情不奈何 就中楊柳態難過 也知是處無花去 爭奈看時未覺多

小眉初展綠條稠 露壓煙濛不自由 莫是折來偏屬意 依稀相似是風流

千樹陰陰蓋御溝 雪花金穗思悠悠 先朝事後應無也 惟是荒根逐碧流

搖蕩和風恃賴春 蘸流遮路逐年新 顛狂絮落還堪恨 分外欺凌寂寞人

暖催春促吐芳芽 伴雨從風處處斜 莫道玄功無定配 不然爭得見桃花

小池前後碧江濱 窣翠拋青爛熳春 不是和風爲擡舉 可能開眼向行人

深綠依依配淺黃 兩般顏色一般香 到頭嬝娜成何事 秪解年年斷客腸

一夕心期一種歡 那知疎散負杯盤 尊前數片朝雲在 不許馮公子細看

踏破苔痕一逕斑 白雲飛處見青山 不知浮世塵中客 幾箇能知物外閑

細韻颼颼入骨涼 影兼巢鶴過高牆 盤根一種依平地 自是梧桐不久長

聚如浮沫散如雲 聚不相將散不分 入郭當時君是我 歸山今日我非君

雲想衣裳花想容 春風拂檻露華濃 若非羣玉山頭見 會向瑤臺月下逢

一枝紅豔露凝香 雲雨巫山枉斷腸 借問漢宮誰得似 可憐飛燕倚新妝

名花傾國兩相歡 常得君王帶笑看 解得春風無限恨 沈香亭北倚闌干

偶存名跡在人間 順俗與時未安閑 來謁大官兼問政 扁舟却入九疑山

湘江二月春水平 滿月和風宜夜行 唱橈欲過平陽戍 守吏相呼問姓名

千里楓林煙雨深 無朝無暮有猨吟 倚橈靜聽曲中意 好似雲山韶濩音

零陵郡北湘水東 浯溪形勝滿湘中 溪口石顛堪自逸 誰能相伴作漁翁

下瀧船似入深淵 上瀧船似欲升天 瀧南始到九疑郡 應絕高人乘興船

菡萏香連十頃陂 小姑貪戲采蓮遲 晚來弄水船頭濕 更脫紅裙裹鴨兒

船動湖光灩灩秋 貪看年少信船流 無端隔水拋蓮子 遙被人知半日羞

雲鎖嫩黃煙柳細 風吹紅蔕雪梅殘 光影不勝閨閣恨 行行坐坐黛眉攢

愁鎖黛眉煙易慘 淚飄紅臉粉難勻 憔悴不知緣底事 遇人推道不宜春

門前春水白蘋花 岸上無人小艇斜 商女經過江欲暮 散拋殘食飼神鵶

亂繩千結絆人深 越羅萬丈表長尋 楊柳在身垂意緒 藕花落盡見蓮心

孔雀尾拖金線長 怕人飛起入丁香 越女沙頭爭拾翠 相呼歸去背斜陽

羅袖動香香不已 紅蕖嫋嫋秋煙裏 輕雲嶺下乍搖風 嫩柳池塘初拂水

牀頭錦衾斑復斑 架上朱衣殷復殷 空庭明月閑復閑 夜長路遠山復山

采蓮江浦覓同心 日暮風生江水深 莫言花重船應沒 自解凌波不畏沈

天上姮娥遙解意 偏教月向踏歌明 共待山頭明月上 照君行棹出長川

巴峽猿聲催客淚 銅梁山翠入江樓 千峰鳥路含梅雨 五月蟬聲送麥秋

野人誤向人閒老 爲謝金華洞裏雲 莫言歸去無人伴 自有中天月正明

不隨暮雨蒼江去 且向朝雲白雪歌 欲于北闕辭蒼海 却望東山愧白雲

風前酒醒看山笑 湖上詩成共客吟 畫燭滿堤燒月色 澄江繞樹浸城陰

路出胥門深淺浪 月殘吳苑兩三星 石橋路上千峯月 山殿雲中半夜鐘

山銜落日溪光動 岸轉回風檻影浮 座內數聲來遠鶴 煙中一派辨孤舟

吳將勤苦見高科 藝至春官不奈何 想得江南諸父老 因君鞭韃子孫多

皎潔西樓月未斜 笛聲寥亮入東家 頓令燈下裁衣婦 誤翦同心一片依

六時佛火明珠綴 午後茶煙出翠微 縈砌乳泉梳石髮 滴松銀露洗牆衣

無端玉葉連天起 不放金波到曉流 暗惜蚌胎沈海面 仰思鵬翼破風頭

飛鷗撒浪三千里 暮草搖風一萬畦 黛色淺深山遠近 碧煙濃淡樹高低

蒹葭水暗螢知夜 楊柳風高鴈送秋 露滴曉花疑錦繡 風吹寒竹認笙簧

隄草裊空垂露眼 渚浦穿浪湊煙芽 晴樓談罷山橫黛 夜局碁酣燭墜花

千嶂雪消溪影綠 幾家梅綻酒波清 風拂亂燈山磬曙 露沾仙杏石壇春

芙蓉零落秋池雨 楊柳蕭疎曉岸風 神思只勞書卷上 年光任過酒杯中

滿庭花落迷行路 遶院泉聲寫半山 向暮此中回首去 洞門深處鳥關關

鶯歸樹頂繁聲轉 雁去天邊細影斜 雨拂青青行處草 煙含灼灼望中花

寶馬香車清渭濱 紅桃碧柳禊堂春 皇情尚憶垂竿佐 天祚先呈捧劒人

東山朝日翠屏開 北闕晴空綵仗來 喜遇天文七曜動 少微今夜近三台

濯龍門外主家親 鳴鳳樓中天上人 自有金杯迎甲夜 還將綺席代陽春

北闕彤雲掩曙霞 東風吹雪舞仙家 瓊章定少千人和 銀樹長芳六出花

洛陽舊有神明宰 輦轂由來天地中 餘邑政成何足貴 因君取則四方同

傳聞聖旨向秦京 誰念羈囚滯洛城 扈從由來是方朔 爲申冤氣在長平

無事今朝來下獄 誰期十月是橫河 君看鷹隼俱堪擊 爲報蜘蛛收網羅

北邙山上列墳塋 萬古千秋對洛城 城中日夕歌鐘起 山上唯聞松栢聲

風光淅淅草中飄 日彩熒熒水上搖 幸奏瀟湘雲壑意 山旁容與動仙橈

去年離別雁初歸 今夜裁縫螢已飛 征客近來音信斷 不知何處寄寒衣

王孫帝女下仙臺 金牓珠簾入夜開 遽惜瓊筵歡正洽 唯愁銀箭曉相催

鳴鑾赫奕下重樓 羽蓋逍遙向一丘 漢日唯聞白衣寵 唐年更覩赤松遊

聞君墨綬出丹墀 雙舃飛來佇有期 寄謝銅街攀柳日 無忘粉署握蘭時

始見青雲干律呂 俄逢瑞雪應陽春 今日迴看上林樹 梅花柳絮一時新

廊廟心存巖壑中 鑾輿矚在灞城東 逍遙自在蒙莊子 漢主徒言河上公

水面芙蓉秋已衰 繁條偏是著花遲 平明露滴垂紅臉 似有朝愁暮落時

紅萼競燃春苑曙 粉茸新吐御筵開 長年願奉西王母 近侍慚無東朔才

龍驂曉入望春宮 正逢春雪舞春風 花光倂在天文上 寒氣行銷御酒中

金牓岧嶤雲裏開 玉簫參差天際迴 莫驚側弁還歸路 秖爲平陽歌舞催

千鍾聖酒御筵披 六出祥英亂遶枝 即此神仙對瓊圃 何煩轍跡向瑤池

郎官出宰赴伊瀍 征傳駸駸灞水前 此時悵望新豐道 握手相看共黯然

舊聞百子漢家池 漢家淥水今逶迤 宮女厭鏡笑窺池 身前影後不相見

秋葉風吹黃颯颯 晴雲日照白鱗鱗 歸來得問茱萸女 今日登高醉幾人

銅臺宮觀委灰塵 魏主園林漳水濱 即今西望猶堪思 況復當時歌舞人

碧玉妝成一樹高 萬條垂下綠絲縧 不知細葉誰裁出 二月春風似剪刀

稽山罷霧鬱嵯峨 鏡水無風也自波 莫言春度芳菲盡 別有中流采芰荷

少小離家老大回 鄉音難改鬢毛衰 兒童相見不相識 笑問客從何處來

離別家鄉歲月多 近來人事半銷磨 唯有門前鏡湖水 春風不改舊時波

鈒鏤銀盤盛蛤蜊 鏡湖蓴菜亂如絲 鄉曲近來隹此味 遮渠不道是吳兒

武陵川徑入幽遐 中有雞犬秦人家 先時見者爲誰耶 源水今流桃復花

緜緜鐘漏洛陽城 客舍貧居絕送迎 逢君貰酒因成醉 醉後焉知世上情

大河東北望桃林 雜樹冥冥結翠陰 不知君作神仙尉 特訝行來雲霧深

朝出沙頭日正紅 晚來雲起半江中 賴逢鄰女曾相識 並著蓮舟不畏風

茨菰葉爛別西灣 蓮子花開猶未還 妾夢不離江水上 人傳郎在鳳凰山

南路磋跎客未回 常嗟物候暗相催 四時不變江頭草 十月先開嶺上梅

巫嶺岧嶢天際重 佳期宿昔願相從 朝雲暮雨連天暗 神女知來第幾峯

隱隱飛橋隔野煙 石磯西畔問漁船 桃花盡日隨流水 洞在清谿何處邊

山光物態弄春輝 莫爲輕陰便擬歸 縱使晴明無雨色 入雲深處亦沾衣

欲尋軒檻列清尊 江上煙雲向晚昏 須倩東風吹散雨 明朝却待入華園

春草青青萬里餘 邊城落日見離居 情知海上三年別 不寄雲間一紙書

濯濯煙條拂地垂 城邊樓畔結春思 請君細看風流意 未減靈和殿裏時

去年燕巢主人屋 今年花發路傍枝 年年爲客不到舍 舊國存亡那得知

鄴城東北望陵臺 珠翠繁華去不迴 無復新妝豔紅粉 空餘故壟滿青苔

洛陽梨花落如霰 河陽桃葉生復齊 坐惜玉樓春欲盡 紅綿粉絮裛妝啼

董賢女弟在椒風 窈窕繁華貴後宮 璧帶金釭皆翡翠 一朝零落變成空

江邊楓落菊花黃 少長登高一望鄉 九日陶家雖載酒 三年楚客已霑裳

一回望月一回悲 望月月移人不移 何時得見漢朝使 爲妾傳書斬畫師

天門街裏倒天樞 火急先須卸火珠 計合一條絲線挽 何勞兩縣索人夫

雪面淡眉天上女 鳳簫鸞翅欲飛去 玉山翹翠步無塵 楚腰如柳不勝春

年來誰不厭龍鍾 雖在侯門似不容 看取海山寒翠樹 苦遭霜霰到秦封

映竹時聞轉轆轤 當窗只見網蜘蛛 主人非病常高臥 環堵蒙籠一老儒

與君相識即相親 聞道君家住孟津 爲見行舟試借問 客中時有洛陽人

忽然一曲稱君心 破却中人百家產 城外平人驅欲盡 帳中猶打衮花毬

長安年少惜春殘 爭認慈恩紫牡丹 別有玉盤乘露冷 無人起就月中看

莫怪出門先驟馬 暮年常怨看花遲 可憐盡日春山下 似雪如雲一萬枝

境靜聞鐘聲易響 庭高見月影難沈 青山解隔塵中事 流水能清物外心

碧澗水流高殿影 青蘿風散晚鐘聲 數片殘雲歸洞口 孤輪晴月挂山頭

絃中恨起湘山遠 指下情多楚峽流 危檻曲終雲影曙 高樓風定燭光秋

暖日當頭催展菜 和風次第遣開花 呼童遠取溪心水 待客來煎柳眼茶

三徑雨來煙草合 一邱琴後濁醪傾 共話世情塵藹藹 每嗟人事水潺潺

紫籜粉成應漸密 白雲岑起未全高 慙愧交親問生事 一溪雲鳥滿牀書

門前蕭索青松老 雲裏逍遙白鶴閑 波瀾晴泛三春色 桃李爭開兩岸芳

盡日不歸花路晚 綠楊樓下醉如泥 月上西陵千里闊 漁舟夜火隔沙明

人去悠悠隔兩天 未審迢迢度幾年 縱使身遊萬里外 終歸意在十孃邊

天涯地角知何處 玉體紅顏難再遇 但令翅羽爲人生 會些高飛共君去

相隨萬里泣胡風 疋偶將期一世終 早知中路生離別 悔不深憐沙磧中

不須推道委人猜 只是君心自不開 今夜閨門憑莫閉 孤魂擬向夢中來

祗今桃李正堪攀 所恨枝高引手難 原君垂下方便葉 袖卷將歸看復看

怪來偏得主君憐 料取分明在眼前 說相未應驚䴏鴒 看心且愛直如弦

明王道得腹心臣 百萬人中獨一人 階下往來三逕跡 門前桃李四時春

把袂相歡意最濃 十年言笑得朋從 憐君節操曾無易 只是青山一樹松

皎皎山頭月欲低 月猒覊愁睡轉迷 忽覺淚流痕尚在 不知夢裏向誰啼

愁眠枕上泪痕多 況復寒更月色過 與君萬里難相見 不然一度夢中羅

別君彼此兩平安 別後恓惶凡幾般 雖然更寄新書去 憶時捻取舊詩看

一更獨坐淚成河 半夜想思愁轉多 左右不聞君語笑 以橫只見唱戎歌

數迴瞻望敦煌道 千里茫茫盡白草 男兒留滯蹔時間 不應便向戎庭老

忽聞數子訪覊人 問着感言是德鄰 與君咫尺不相見 空知日夕淚沾巾

恨到荒城一閉關 鄉園阻隔萬重山 咫尺音書猶不達 夢魂何處得歸還

天涯地角一何長 雁塞龍塠萬里疆 每恨淪流經數載 更嗟縲紲泣千行

欺誑得錢君莫羨 得了却是輸他便 來生報答甚分明 只是换頭不識面

造作莊田猶未已 堂上哭聲身已死 哭人盡是分錢人 口哭元來心裏喜

眼多本自令渠愛 口少元來每被侵 天事風聲徹他耳 教人氣滿自填心

娘子爲性好圍碁 逢人劇戲不尋思 氣欲繼絕先挑眼 既得速罷即須遲

讀書不覺已春深 一寸光陰一寸金 不是道人來引笑 周情孔思正追尋

鬱鬱長林障遠鄉 茸茸細草綠於秧 好風吹拂閒烟靄 薰得斜暉滿徑香

糾嶺豐溪許避秦 一坵一壑老遺民 妻孥莫漫悲家計 留得黃冠未算貧

一泓流水舊多情 拂塵乘驄躍淺萍 父老競傳遺跡在 不知仙客是何名

風生原野翠痕充 澗曲巒隈小徑通 覔句未成垂首索 不知身掛莽林中

隔絕羊腸已數旬 到來春靄正盈盈 山神擬欲求新句 牽住衣裳不放行

函罷家音又拆看 添書絕句報平安 豐溪漁叟生涯定 明月清風一釣竿

數株香苕產松坡 野老新分半兩多 釣罷歸來兒說與 引瓢旋汲澗中波

波澄性海見深源 理究希夷闢道門 詞翰好傳雙美跡 何須更寫五千言

五色毫編六出花 三冬吟徹四方誇 始知絕句勝聯句 從外芳名掩謝家

能將一箭落雙鵰 萬里胡塵當日銷 永使威名振沙漠 犬戎無復吠唐堯

隴水聲秋塞草閑 霍將軍暫入長安 太平天子憐才略 曾請陳兵盡日看

遠提龍劍鎮龍庭 外戶從茲永罷扃 掃盡邊塵更無事 暮天寒角醉吟聽

古來難化是蠻夷 交趾何人得去思 萬代聖朝青史上 獨傳溪洞立生祠

休說戟枝非易中 莫言楊葉是難穿 須看立節吵場上 永得安邊爲射鞭

西戎始定南蠻起 都護能摧驃信威 萬里封疆萬戶口 一麾風雨盡收歸

鑿斷龍門猶勞身 擘分華嶽徒稱神 如何劈開海山道 坐令八國爭來賓

濟物能廻造化心 驅山偃海立功深 安南真得安南界 從此蠻兵不敢侵

海岱烟塵匝鄆城 遙揮一劍落攙搶 征旗不動降旗盡 永使天平地亦平

早說休徵應佩刀 台星光接將星高 欲迎霖雨歸龍闕 看滅妖氛展豹韜

遠持龍斾活龜城 威懾蒙王永罷兵 應笑欒巴噀盃酒 雨師風伯自歸行

卭峽關東蠻塵絕 平夷鎮扼蠻地裂 又築羅城變錦城 蠻兵永滅功不滅

一心能感衆心齊 鐵甕高吞劍閣低 多上散花樓上望 江山供盡好詩題

濟川已展爲舟業 煮海終成富國功 能與吾君緩宵旰 爲資心計四方通

九江賊膽望風摧 萬戶愁眉向日開 楚舞吳歌一何樂 相逢相賀相公來

齊心不倦自朝真 豈爲修仙欲濟人 天上香風吹楚澤 江南江北鎮成春

年年荆棘侵儒苑 處處烟塵滿戰場 豈料今朝覲宣父 豁開凡眼睹文章

亂時無事不悲傷 鸞鳯驚飛出帝鄉 應念浴沂諸弟子 每逢春色耿離腸

濟川終望拯湮沉 喜捧清詞渲俗襟 唯根吟歸滄海去 泣珠何計報恩深

海山遙望曉烟濃 百幅帆張萬里風 悲莫悲兮兒女事 不須怊悵別離中

楚天蕭瑟碧雲秋 旟隼高飛訪葉舟 萬里乘槎從此去 預愁魂斷謝公樓

榮祿危時未及親 莫嗟歧路蹔勞身 今朝遠別無他語 一片心須不愧人

殘日塞鴻高的的 暮烟汀樹遠依依 此時回首情何限 天際孤帆窣浪飛

與君相見且歌吟 莫恨流年挫壯心 幸得東風已迎路 好花時節到鷄林

知爾新從海外來 曉窗吟坐思難裁 堪憐時復撼書幌 似報故園花欲開

鷗鷺分飛高復低 遠汀幽草欲萋萋 此時千里萬里意 目極暮雲翻自迷

潮波靜退步登沙 落日山頭簇暮霞 春色不應長惱我 看看即醉故園花

海畔雲菴倚碧螺 遠離塵日稱僧家 勸君休問芭蕉喻 看取春風撼浪花

生時不共作榮華 死後隨車强叫喚 齊頭送到墓門迴 分你錢財各頭散

風急雲驚雨不成 覺來仙夢甚分明 當時苦根銀屏影 遮隔仙姬秪聽聲

三生石上舊精魂 賞月吟風不要論 慚愧情人遠相訪 此身雖異性長存

西家今爲定戒寺 東家今爲練戒寺 一邊井中投一瓶 兩井相搖響泙濞

擾擾廳前走羸瘵 中有老人扶杖拜 天公霹靂耳不聞 猶爲子孫争地界

山僧不釣臺下魚 幾年空寄臺邊坐 有時手把乾松枝 沿江乞得沙上火

丞相長思煮泉時 郡侯催發只憂遲 吳關去國三千里 莫笑楊妃愛荔枝

蠻荆古服屬南荒 大聖開基闢草堂 載造文明追二帝 尚餘揖讓補三王

昂藏騎馬出朱門 服色鮮華不可論 盡是殺人方始得 一絲絲上有冤魂

紫袍金帶不須誇 動便經年鎮海涯 爭似我家田舍壻 朝驅牛去暮還家

危閣閒登思渺漫 九天如在掌中看 遊人莫著單衣去 六月飛雲帶雪寒

九條寒玉罩雲中 雨外霞分海日紅 疑是巧人新畫出 與他天柱作屏風

盟澤鯉魚肉爲角 濠梁鯉魚金刻鱗 盟津鯉魚死欲盡 濠梁鯉魚始驚人

一氣東南王斗牛 祖龍潛爲子孫憂 金陵地脈何曾斷 不覺真人已姓劉

牛頭天際碧凝嵐 王導無稽亦妄談 若指遠公爲上闕 長安應合指終南

五城樓雉各相望 山水英靈宅帝王 此地定由天造險 古來長恃作金湯

人物風流往往非 空餘陋巷作烏衣 舊時簾幕無從覓 祇有年年社燕歸

孫吳紀德舊刊碑 草沒蟠螭與伏龜 惆悵崗頭三段石 至今猶似鼎分時

石鼓高懸藴大音 白雲峯頂始鋪金 能來斯地鼓斯鼓 盡達曹溪聖祖心

穠華圍裡萬株梅 含蕊經霜待雪催 莫訝玉顏無粉態 百花中最我先開

吳山越岫種寒梅 玉律含芳待候催 爲應陽和呈雪貌 遊蜂難覺我先開

羅漢親崇建法臺 龍峯鳳嶺四山隈 遊人借問禪門路 還道吳王爲佛開

大伯東陽軫舊思 士民襦袴喜迴時 登臨若起鴒原念 八詠樓中寄小詩

角黍佳辰社稷寧 靈和開讌樂羣英 樽前只少鴒原會 百里江城隔二城

粉雲牙貼小窗凉 坐見澄波泛夕陽 更持夜深方有意 半環新月上重牀

輕舟畫舸枕江濱 眼底波濤日日新 瞑目穩收雙足坐 不勞詢問醉禪人

鵝鴨同羣世所知 蜀人競送放生池 比來養狗圖雞在 不那闍梨是野貍

卻羨僧門與道門 元年今日紫衣新 可憐州縣祁評事 盡向荷衣老卻身

老榦疎枝浸寒碧 淺香孤韻帶微霜 迎風破萼未全折 含笑佳人對曉粧

家國久隨狂虜沒 春蕪又向冢頭青 如今憶得當時事 爲爾傷心一涕零

天垂六幕水浮空 霽月光風上下同 我向山頭一舒笑 楚人還望白雲中

落絮濛濛立夏天 樓前槐樹影初圓 傳聞紫殿深深處 別有薰風入舜絃

源泉巖溜漾清波 淬出光鋩利太阿 橋下斬蛟餘事耳 斷除天下幾妖魔

飛泉觸石玉玎璫 中隱神龍歲月長 多少人間煩苦事 只消一點便清涼

瀑布橫飛翠壑間 泉聲入耳送清寒 天然一曲非凡響 萬顆明珠落玉盤

麻姑怪我戀塵囂 一隔仙凡道路遙 去去滄洲弄明月 倒騎黃鶴聽鸞簫

鐵橋風景勝天台 千樹萬樹梅花開 玉簫吹過黃巖洞 勾引長庚跨鶴來

寄語童童與阿瓊 休將塵事惱閒情 蓬萊弱水今清淺 滿地花陰護月明

已趁羣真入紫微 故鄉回首尚遲遲 千年留取井邊履 說與草堂仙子知

展旗邀我過天聰 玉女雙鸞展笑容 卓筆醮乾龍鼻水 等閑題破石屏風

東風昨夜落奇葩 散作春江萬頃霞 從此漁郎得消息 泝流直到是仙家

笑拋漁艇入蒼茫 豈意壺中歲月長 歸到荒洲無覓處 萋萋芳草對斜陽

古木槎牙樹底空 學仙遊子坐空中 自從白日飛昇去 幾度寒鴉噪晚風

幾回秦女夜吹簫 洞底松風送寂寥 不作巫陽雲雨夢 却尋仙侶到藍橋

鶴歸華表幾千年 雞犬隨丹盡上天 開遍碧桃春不老 千巖萬壑鎖蒼煙

盂蘭清曉過平都 天下名山總不如 兩口單行誰解識 王陰空使馬蹄虛

帝釋傾心崇二塔 爲憐捨眼滿千生 不因行苦過人表 豈得光流法界明

途中大暑最堪憐 急取車輪土五錢 盞內澄清湯服盡 身輕體健即安然

傷寒咳嗽夜無眠 細碾明礬末一錢 半夏橘皮薑共煮 煎湯調下化粘涎

解採玄珠萬惡除 盡令得道入清虛 乾符顯出真金行 備在逍遙三卷書

宮闕樓臺表道軀 不留命本敵洪爐 元神散走枯庭在 拋盡玄珠一物無

塵心不識體中天 空敬靈儀擬覓仙 自有玄珠不知處 何年歸命入丹田

多恃聰明強是非 縱聞法要亦相違 若能不出長生寶 結作玄珠透紫微

謾求土塑及丹青 空看經文道豈成 自有玄珠無價寶 幾時覺悟駐神精

明暗同源人不知 若能曉了自幽奇 玄珠定是含光主 永住金宮月魄池

落崖溪畔整神機 能把金光閉命扉 爲得玄珠鎮靈府 一真行處一光輝

元真散走不能扃 積毒縱橫壞百靈 豁盡玄珠無上寶 醉中生死幾時醒

冲和海裏育元精 中有玄珠壽命成 不鍊不凝拋欲盡 何如黑處頓教明

解通神息體藏珍 與道相違便失真 若遇玄珠結中道 自然成就化金巾

凡情激濁污天門 豈識玄珠性命根 生處莫令流浪去 當時清淨不迷昏

玄珠振動被魔羣 照著生門白黑分 向裏修持堅固後 道成方識九霄君

玄珠常處洞房居 日月融來渾太虛 真遣瓊環隨液化 光明不絕照神廬

玄珠玉樹有根苗 水際連天永不凋 真火含虛如赤日 金華結魄六時潮

早須烹取太陽酥 喫著元神永不枯 若要形超化金骨 玄珠向裏有醍醐

逍遙常飲月魂津 灌溉靈根道德新 留寶去塵光不散 玄珠照耀五通身

往來出入改嬰孩 順逆參差致禍災 盡有玄珠同一處 因師與指住靈臺

玄珠鼓吹法雷霆 雨滿中池變八瓊 從此光明徹天上 五雲行駕到蓬瀛

用心萬種事多端 何以歸元向裏觀 捉得玄珠令換骨 形超碧落駕金鸞

安閑日夜不曾奔 裏有玄珠開一門 蕩盡塵勞分日月 直交至寶入崑崙

因師傳秘頓無爭 抽却玄珠一道明 天樂至今聲不絕 玄珠果滿赤龍迎

點檢光芒八道分 解吞真火體中焚 玄珠開決三清界 待了齊驅五色雲

未悟真元恍惚驚 任心貪慾恣三彭 玄珠到處無能染 寶滿瓊池達上清

玄珠得了永無爭 不出丹元結實成 因轉淘澄輪似月 尋常清淨顆中明

玄珠失却落坵墟 流浪輪迴錯卷舒 魂魄若凝如日月 體同天地合清虛

玄珠結魄一時冲 送入瓊樓最上宮 恰似蟾光能出沒 自然輕舉入雲中

從前搬運幾多人 只把凡形頓出塵 千萬天仙行此術 玄珠照耀一元真

鉛汞傳法百萬秋 幾人認得幾人修 若教世上知靈藥 天上神仙似水流

大道分明在目前 時人不會謾求鉛 黃芽本是乾坤氣 神水根基與汞連

姹女初生醉似泥 千朝暗室不東西 虔心日夜勤調火 莫遣靈丹氣不齊

天地初生日月高 狀如雞子狀如桃 陰陽真氣知時節 直待三年始脫胞

世人何處覓黃芽 此物鉛中是我家 鉛汞共成真地氣 脫胞方始見靈砂

滿世黃芽人不識 識得黃芽家不貧 黃芽豈使世人識 縱識黃芽不得門

二氣丹砂不足靈 真成真氣用黃輕 鉛中有物丹中汞 人自迷津落路行

合於天地合於玄 子母相幷不敢言 先汞後鉛真大道 莫教失伴鶴歸天

此物從分二八傳 吉年吉月入爐安 千朝火候知時節 莫遣芽成汞不乾

汞在中宮芽在南 先須斟酌莫教參 黃芽不是難求藥 人自無知口不緘

滿市黃芽無不歸 世人輕宴治塵微 公卿盡識真靈藥 至死貪婪鬬曉暉

日月延人人自忙 分明真道不窮陽 家家盡有鉛和汞 使得迷人人渺茫

大道遺留一卷經 自然匹配作儀形 天生鉛汞人間有 何得他州問藥名

用鉛須得汞相和 二姓爲親女唱歌 鍊到紫河車半地 白雲相伴鶴回過

甲乙神驅造化圖 潛龍知是好鉛酥 分明制出何難會 却道仙家謎語浮

青龍白虎合爲胎 十月爐中滿始開 此是黃芽親口訣 世人何處覓三才

鉛汞居乾不在山 三關晝夜好追攀 少年縱却疎狂性 漸覺尫羸作鬼顏

道須心向北方窮 黃芽生長在鉛中 丹砂姹女真靈藥 得伴相將去大蓬

大道從來不負人 分明鉛汞棄如塵 莫言世上無靈藥 二氣丹砂水火真

天平四塞盡黃砂 塞冷三春少物華 忽見天山飛下雪 疑是前庭有落花

攜筇小步踏蒼苔 遙指青山雲正開 澗水松風聽不絕 又教童子抱琴來

夔郡楊椿作狀元 爲文司權四十年 推情貸活人無數 累積陰功感上天

行行遍歷盡沙場 只是偏教此意傷 從來征戰皆空地 徒使驕矜掩異方

春來相思每隨風 萬里關山想自通 夢裏宛然歸舊國 覺來還在虜營中

天地初分日月高 狀如雞子復如桃 陰陽真氣知時節 直待三年脫戰袍

大道分明在眼前 時人不會誤歸泉 黃芽本是乾坤氣 神水根基與汞連

龍虎丹砂義最幽 五神金內汞鉛流 千朝變紫雲飛去 直至大羅天上頭

認得根源不用忙 三三合九有純陽 潛通變化神光見 從此朝天近玉皇

用鉛須得汞相和 二性爲親女唱歌 鍊到紫河車地動 白雲相伴鶴來過

合其天地合其元 子母相逢不敢言 先汞後鉛真道大 莫教失伴鶴歸天

曾寄中天第一峰 新辭石室與巖松 歸舟獨宿寒江上 夜半遙聽雲外鐘

早潮初上海門開 漠漠彤雲雪作堆 一百六峰都掩盡 不知何處有僧來

黃葉飄零化作塵 本來非妄亦非真 有情故宅含秋色 無名君子湛然春

迷時愛欲心如火 心開悟理火成灰 灰火本來同一體 當知妄盡即如來

真爲家貧無一物 此語總是空裏出 出語還須歸本源 不敢違他過去佛

父子相守空山坐 無相如如寄有間 世人見靜元無靜 看似閑時亦不閑

八萬四千同一理 事相差別立異名 十二圍陀及疏論 慇懃三六不須生

十方國土皆吾宅 長者大門常日開 有識名人守院外 無心入理見如來

世人愛假不愛真 世人憐富却憎貧 唯敬三塗八不淨 背却如來妙色身

更無別路超生死 前佛後佛同一般 舒即周流十方剎 歛時還在一毛端

唯有一門無鑰匙 伸縮低昂說是非 但能宣得無生理 善巧方便亦從伊

二乘皆曰不堪任 上士之人智慧深 欲得神通等居士 無過無物總無心

放汝南行入大津 碧潭深處養金鱗 等閑莫與凡魚伴 直透龍門便出身

割愛慈親異俗迷 如雲似鶴更高飛 五湖四海隨緣去 到處爲家一不歸

苦節勞形守法威 幸逢知識決玄微 慧燈初照昏衢朗 唯報自親二不歸

白日低兮春塘滿 紅華芳兮草芽短 菱結帶兮荇含絲 設遨遊兮遵佳期

深紅山木艷丹雲 路遠無由摘寄君 恰似牡丹如許大 淺深看取石榴裙

崔徽本不是娼家 教歌按舞娼家長 使君知有不自由 坐在顯時立在掌

白玉潔兮紅蘭芳 忽玉折兮蘭已傷 魂兮勿復遊他方 盍歸來兮慰我皇

寥寥官舍靜於僧 雖有園亭亦倦登 桃李光陰流似水 圖書滋味冷如冰

出廓送錢嫌不要 手提葼笠向廬山 昔日曾聞青霄鶴 更有青霄鶴不如

昔賢登步立神州 氣象千年始一浮 南望羣州如列宿 北觀江水似龍虬

越王曾保此山巔 楊僕樓船幾控弦 猶有舊時懸冰在 鮫綃千尺玉潺湲

光陰輪謝又逢春 池柳亭梅幾度新 汝別家鄉須努力 莫將辜負丈夫身

鹿羣相受豈能成 鸞鳳終須萬里征 何況故鄉貧與賤 蘇秦花錦事分明

學山雲頂遍尋遊 煙棹夷猶出簡州 夜雨借公三日水 秋風送我一蘭舟

奇異根苗帶雪鮮 不知何代別西天 淤泥深淺人不識 出水方知是白蓮

綠暗紅藏起暝煙 獨將幽恨小庭前 沉沉良夜與誰語 星隔銀河月半天

見說傷情爲見春 想封蟬錦綠蛾顰 叩頭爲報煙卿道 第一風流最損人

菩提慧日朝朝照 般若涼風夜夜吹 此處不生聚雜樹 滿山明月是禪枝

見聞覺知本非塵 識海波中自昧身 狀似碧潭波沫覆 靈王翻作客中賓

大理車回教正濃 乍離金地意思松 滄溟要過流杯送 禪坐依然政法容

共擬丹霄萬古存 出塵心事苦曾論 於今莫倦頻相訪 已似孤雲鶴到門

我今一一訣真門 古聖皆因此出塵 昨日蓬萊仙會裏 長生籍上又添君

天中慈月三峯迥 指外懸河萬派深 仙舸獨遊華藏海 無邊川澤喜歸心

麟眠法苑分千葉 馬踏曹谿迸萬泉 古佛傳中親授記 月轉碾破海中天

百丈和霜嶺上松 蛇盤鶴性瘦如龍 下堂索著稱名字 不會師心一萬重

龍控懸河海月秋 煙霞風雨一時收 波濤急急人難會 截斷千江水不流

祖派波瀾半偈玄 曹谿舟棹接風煙 一轉海底龍潭月 碾破雞山雪嶺前

一片丹霞見石頭 麒麟雙鳳況難傳 鋒鋩欲說宗門印 哽得師心掩耳休

白鳳烟霞控鳥窠 驪龍珠耀祖山河 當初捻起布毛意 體用毗盧些子多

龍劍雕弓祖佛威 霜鋒雷電急難追 當初金鏃胸前過 由未重玄多許爲

虎見烟蘿透洞門 心中古佛震乾坤 龍泉截斷麒麟角 撼得毗盧海月昏

一派曹源與灌谿 龍行風雨動雲霓 後機箭筈波瀾急 撼得毗盧海岳低

龍吟鳳彩震乾坤 熊耳雞山海內聞 一片雪霜三島外 虎心半偈灑風雲

發意當初問石頭 江河心濆渺分流 喚迴指出毗盧印 便得如山萬事休

龍宮鹿苑百川通 八藏三乘在掌中 却是江西逢馬祖 迴頭踏轉大虛空

疎嶺松蘿五葉雲 毗盧天外別爲秦 驪龍踏轉虛空月 木馬重嘶雨露新

錫撼風霜虎豹愁 楚王城裏倒騎牛 騰騰盡喝關南鼓 聲壓雲雷動九疇

熊耳雞山五印玄 蛇盤鳳口九瓟泉 紫霄峯上一輪月 照破曹谿半夜圓

迴身掉臂弄金丸 月轉星浮滿眼看 縱有宜僚那勝此 定知鯨海息波瀾

肩高項縮髮崔嵬 攘臂羣儒鬬酒盃 聽得歌聲人盡笑 夜頭旗幟曉頭催

黃金面色是其人 手抱珠鞭役鬼神 疾步徐趍呈雅舞 宛如丹鳳舞堯春

蓬頭藍面異人間 押隊來庭學舞鸞 打鼓冬冬風瑟瑟 南奔北躍也無端

出家修道莫求安 失念求安學道難 未得直須求大道 覺了無安無不安

三端俱全大丈夫 六藝堂堂世上無 男兒不學讀詩賦 恰似肥菜根盡枯

軀體堂堂六尺餘 走筆橫波紙上飛 執筆題篇須意用 後任將身選文知

甘露臺前靡不逢 免將明暗諕盲聾 當初貶着文殊處 笑殺寒山者老翁

密密堂堂觸處周 都緣妄識提浮漚 三千多澤狂華掩 俊矣天然遇石頭

萬法虛無實際深 凝然妄肯絕踈親 斷常妙理修途者 鏡像宜扶覺照頻

中峰嘉樹綠陰陰 洞裏靈蹤已遍尋 欲下山門又迴首 數聲清磬白雲深

不要三乘要祖宗 三乘不要與君同 君今欲會通宗旨 後夜猿啼在亂峰

只箇心心心是佛 十方世界最靈物 縱橫妙用可憐生 一切不如心真實

非凡非聖復若乎 不彊分別聖情孤 無價心珠本圓淨 凡是異相妄空呼

由貪淪墮世波中 拾却貪嗔禮大雄 直截凡情無所得 圓明寂照汝心宗

趣利求名空自忙 利名二字陷人坑 疾須返照娘生面 一片靈心是覺王

圓覺靈明超太虛 目前萬物不差殊 十方法界都包盡 惟有真如也太迂

無生無死佛家風 不墮古今莫定蹤 觸處圓明常湛寂 龍華雞足兩無從

清風樓上赴官齋 此日平生眼豁開 方信普通年遠事 不從葱嶺帶將來

結構叨憑柱石材 敢期幢蓋此徘徊 陽春曲調高難和 盡日焚香倚隗臺

好晴好雨奇行持 若隨語會落今時 談玄只要塵中妙 得妙還同不惜伊

省超之時不守住 更須騰身後前機 太虛不㝵金烏運 霄漢寧妨玉兔飛

體含衆像像分明 離體含形形轉精 清明妙淨誰能弁 釋迦掩室竭羅城

明招一拍和人希 此是真宗上妙機 石火瞥然何處去 朝生鳳子合應知

松蘿高鎮夏長寒 透出羣峯畫恐難 造化功成彰五德 洞天雲散露花冠

盤空勢險露巖根 深洞聲寒落石泉 好是雨餘江上見 水雲僧出認西天

煙蘿高巘勢凌雲 影瀉斜陽出海門 曾與支公探隱去 夜寒雷雨上方聞

獨坐閑吟野思清 秋庭蕭索暮煙輕 孤燈欲灺月未上 萬籟寂然蛩一聲

非風幡動唯心動 自古相傳直至今 今後水雲人欲曉 祖師直是好知音

若是見色便見心 人來問著方難答 更求道理說多般 孤負平生三事衲

三棒愚癡不思議 浩浩溶溶自打之 行來目前明明道 七顛八倒是汝機

用處妙理不換機 問來答得不思議 應現常聞明知友 人人自在得功稀

人人盡有乾坤眼 莫隨妄境顛倒窺 恒沙國土總吞盡 吞盡不我何旨旨

須知不從人處得 何勞晝夜苦求人 己珠迥然越三界 不是聖人非色塵

昔年曾許鬱多羅 直至如今未動梭 此日且隨雲水去 誰能待得鴨成鵝

一十出家未是時 二十出家正是時 今遇官壇緣未合 躘踵且作老沙彌

奇哉大師噁盲聾 善能方便唱真宗 爲報知音須帶會 莫將意句競來通

綵筆除裝色更濃 針挑瘡患理難同 維摩昔日稱何事 迷從西土却還東

一靈孤燈當門懸 擬欲挑來歷劫昏 山聲朴直人難見 此中會得處處全

佛日沖天閑霧開 覺城東際象王迴 善財五衆承當得 鶖子雖逢似不來

石聳靈巖接太虛 百千年稱定光居 未知天上何方有 應是人間別地無

學道先須且學貧 學貧貧後道方親 一朝體得成貧道 道用還如貧底人

學道先須息萬機 將機學道轉生疑 此門廣大無遮障 學者雖多達者稀

一得無心便豁空 祇因先聖祖門通 箇中若向三乘學 萬劫無因得遇逢

自體如如任運常 因茲行歇在三湘 雙眉無用是毫相 說處無分舌廣長

何事朝愁與暮愁 少年不學老還羞 驪珠不是驪龍惜 自是時人不解求

了得心源處處安 何須終日對林巒 玉向火中燒轉潤 蓮華在水葉長乾

或居城郭或居山 得道無心在處閑 實似小兒歸父母 身衣隨分補遮寒

道情六用如眉用 用處如眉始可觀 人見道時如寂寞 人情全是道情安

擬學論情實苦哉 疑心不斷妄難摧 未了攜囊須且去 得閑無事却肯伊

四氣吹成物不虛 可憐青葉下垂珠 雖然種得無心寶 一任傍人恣意須

世人無心不能治 致禍愁生累及眉 一朝體得心無事 眉放毫光自不知

僧房閴寂夏修持 閉戶疎人怪亦知 儂家自有同風事 千里無來却肯伊

臨窗不覺寸陰移 火急修行早是遲 白日祇陪人事過 園林那得道成時

頂相擬求終不見 應緣同谷不違方 此門別處無尋路 祇有休心更廝當

三事無憂樂道情 且陪雲水不求名 任渠更作千般解 體自無暇不染青

凡有含生共一塵 先聖精勤早出倫 彼既丈夫我亦爾 誰遣他春我不春

毫釐有差千里隔 剎那一悟祖師齊 玄微須向玄中體 道用還教道者知

粉壁朱門事豈繁 高牆扃戶住如山 莫言城郭無休士 人若無心在處閑

儉用貴圖延日月 補衣還免到人間 無心道者方如此 未得無心也大難

冷月霜天道者孤 一堂禪侶守寒爐 衲衣穿處冰侵骨 夜坐更深炭也無

膝袴斑闌火炙成 渾身破碎不能驚 山房獨坐眼極樂 豁然無事暢人情

一室一牀居物外 一瓶一鉢寄生涯 門前縱有通村路 是我何曾識一家

昔生未了今須了 此生度取累此身 古佛未悟同今者 悟了今人即古人

木食草衣心似月 一生無念復無涯 時人若問居何處 淥水青山是我家

朝看花開滿樹紅 暮觀花落樹還空 若將華比人間事 花與人間事一同

志慕空門誓不休 莫將閑事掛心頭 白雲便是修行伴 從聽時光去不留

知身是幻不求名 浮漚出沒幾時生 借問雲山學道者 此去修行早晚成

在夢那知夢是虛 覺來方覺夢中無 迷時恰似夢中士 悟後還同睡起夫

家具摐摐一老翁 眉間長髮白怱怱 心休意息從何有 祇爲心頭萬事空

二時粥飯隨長短 三界休求也大精 世間大有多求者 直至無常不稱情

若教求道似求名 世上無人道不成 心靜道場何曾到 世間塵路等閑行

杉松直拔映峰巒 一色長青道者看 四氣盛衰無變異 豈同凡木有多般

傅粉銷金翦翠霞 黛煙濃處添鉛華 也知曾伴姮娥笑 將來村裏賣誰家

藥病相治學路醫 扶籬摸壁小兒戲 幽谷不語誰人測 管解師承孰不知

康氏圓形滯不明 魔深虛喪擊寒冰 鳳羽展時超碧漢 晉鋒八博擬何憑

太陽溢目極玄微 誰人說道我渠非 句中有路人皆響 覿面難遭第一機

丱歲依山人事稀 松下相逢話道奇 鋒前一句超調御 擬問如何歷劫違

翫古松高雲不齊 鴻鶬鶴抱幾年棲 剖㲉同時殊有異 羽張騰漢碧霄低

萬像森羅極細微 素話當人却道非 相逢相見呵呵笑 顧佇停機復是誰

微風動兮百花塢 扣舷歸兮滿江南 掛雲帆兮何足數 來濯纓兮滄浪浦

侍女相邀上苑遊 笙歌嘹唳滿花樓 玉顏自倚君王寵 無處金釵落不收

呼號三諫信言難 義利分明一念間 莫謂求名沽世譽 清風千古首陽山

手足分擕腸斷時 關山千里共相思 此行願促歸鞭早 莫待枝頭叫子規

志士應須承法則 莫損心神須見道 但知求得真黃芽 人得食之壽無老

青龍逐虎虎隨龍 赤禽交會聲嗈嗈 調氣運火逐離宮 丹砂入腹身自沖

日魂月華二氣真 含胎育子自堪神 變轉欲終君自見 分明化作明窗塵

鉛汞一門不可依 金丹秘訣聖無知 莫將世上凡鉛汞 論年運火競相持

天生二物應虛無 爲妻爲子復爲夫 二五之門唯日月 能分卯酉座爲初

含養天然稟至神 沖和之氣結成身 富貴只緣懷五彩 心知鉛汞共成親

玄黃冥寞不可辯 鉛汞之門義難顯 世人不曉定其原 細思至行自然見

嬰兒漠漠不可悟 徒以勞神虎見苦 但知會得聖人言 即是分明上天路

三四同居共一室 一二夫妻爲偶匹 要假良媒方得親 遂使交遊情意密

浮沉恍惚性難辨 誤取迷途年月遠 欲知靈藥何日成 陽數終須歸九轉

陰陽冥寞不可知 青龍白虎自相持 年終被轉自相噉 白虎制龍龍漸希

三人義合同爲宗 常飲日月照其中 已過三花金再液 九轉須終歲月功

青龍本質在東宮 配合乾坤震位中 白虎自茲相見後 流珠那肯不相從

龍虎修來五轉強 爐中漸覺菊花香 如今修鍊正當節 莫恨悠悠歲月長

一人本有一人無 金公爲婦木爲夫 玄冥深奧不可度 志士何曾肯語圖

玄天汪汪配地黃 男精和合並同房 白液爐中隨月化 時人服者瑩心涼

世間鉛汞不相依 志士元知在坎離 賢者共藏人不見 淮南修秘在華池

鉛汞相傳世所希 丹砂玉質雪爲衣 朦朧只在君家舍 日日君看君不知

還丹入口身自輕 能銷久病去祅精 貪愛自茲無所染 能改愚人世與情

子黑根白花葉青 仙家惜似掌中珍 真汞煮作硬砂子 白體成庚重不輕

大通花紅葉似青 子黑根白味不辛 一生長養河次畔 獨體結成砂子真

出羣葉綠順五枝 見寶雄煮事相依 煮汞成珍作砂子 五金偏道定相宜

大道名高以傳聲 陰陽二氣子雙新 抽汞使來經數載 不知標在出靈真

此草功能世所稀 不遇真本少人知 仙家異呼長生草 偏解常燒伏火砒

萬物萌芽在春前 只有龍泉出土先 見寶朱砂用葉裏 自然汁煮汞成乾

歎羨巨江月影沈 金之主起見鉛心 須當努力求仙訣 莫使蹉跎歲月深

參同金碧盡藏情 頼有陰君序節明 學人更遇清霞訣 龍虎從兹識本形

五十六十堪分付 此處由來始堅固 還須醫卜掩行藏 行住坐卧無憂慮

欲覓丹田本是鉛 朱砂被制體能堅 但得至人傳口訣 紅鉛入水大丹圓

一一事須心口記 造作還須手眼傳 河車覆載丹田裏 伏火緫在黃芽邊

煙暖喬林啼鳥遠 日高方丈落花深 積香櫉內新茶熟 輕汎松花滿碗金

風定泉花當澗響 雨餘山色入樓多 老僧滅却心頭火 一榻松陰養太和

清風拂處葉欲落 碧蘚堆時人不來 滿院秋光濃欲滴 禪門閒向白雲開

漫山桃李占春光 始見檀心吐異芳 花骨不禁寒料峭 多煩曉日爲催妝

日紅衫子合羅裙 盡日看花不厭春 更向妝臺重注口 無那蕭郎恍煞人

紅玉枕高冰簟滑 凝煙戞水春雲闊 重重翠被紅雲錦 枕肱不枕相思枕

巍峨朱軒甲第稠 纓簪文武盡名流 而今印纍千官塚 瓜圃何曾有故侯

一酌丹華享萬齡 遊人競訪只聞聲 那知坎井埋砂久 猶得全家壽幾生

玉洞仙壇長冷落 真墟巖竇色常新 可憐城裏悠悠者 不識瀟湘四季春

好花本自有春暉 不偶紅妝亂玉姿 若用何郎面上粉 任將多少借光儀

月寢花宮得奉君 至今猶媿管夫人 漢家舊是笙歌處 煙草幾經秋復春

自別漢宮休楚舞 不能粧粉恨君王 無金豈得迎商叟 吕氏何曾畏木彊

香風引到大羅天 月地雲階拜洞仙 共道人間惆悵事 不知人夕是何年

洞簫響兮風生流 清夜闌兮管絃遒 長相思兮衡山曲 心斷絕兮秦隴頭

隴上雲車不復居 湘川斑竹淚沾餘 誰念衡山煙霧裏 空看鴈足不傳書

直恁行人心不平 那宜萬里阻關情 只今隴上分流水 更泛從來嗚咽聲

與君宿世有仙緣 衾枕交歡豈偶然 十載爲期君記取 洞明山上鶴沖天

可憐明月獨當天 四箇龍兒各自遷 東西南北奔波去 日頭平上照無邊

新豐美酒斗十千 咸陽遊俠多少年 相逢意氣爲君飲 繫馬高樓垂柳邊

出身仕漢羽林郎 初隨驃騎戰漁陽 孰知不向邊庭苦 縱死猶聞俠骨香

一身能擘兩雕弧 虜騎千重只似無 偏坐金鞍調白羽 紛紛射殺五單于

漢家君臣歡宴終 高議雲臺論戰功 天子臨軒賜侯印 將軍佩出明光宮

腰間寶劒七星文 臂上琱弓百戰勳 見說雲中擒黠虜 始知天上有將軍

獨在異鄉爲異客 每逢佳節倍思親 遙知兄弟登高處 遍插茱萸少一人

大羅天上神仙客 濯錦江頭花柳春 不爲碧雞稱使者 唯令白鶴報鄉人

渭城朝雨浥輕塵 客舍青青楊柳春 勸君更盡一杯酒 西出陽關無故人

送君南浦淚如絲 君向東州使我悲 爲報故人顦顇盡 如今不似洛陽時

欲逐將軍取右賢 沙場走馬向居延 遙知漢使蕭關外 愁見孤城落日邊

金杯緩酌清歌轉 畫舸輕移豔舞回 自歎鶺鴒臨水別 不同鴻鴈向池來

楊柳渡頭行客稀 罟師盪槳向臨圻 唯有相思似春色 江南江北送君歸

綠樹重陰蓋四鄰 青苔日厚自無塵 科頭箕踞長松下 白眼看他世上人

廣武城邊逢暮春 汶陽歸客淚沾巾 落花寂寂啼山鳥 楊柳青青渡水人

柳條拂地不須折 松樹披雲從更長 藤花欲暗藏猱子 柏葉初齊養麝香

可憐盤石臨泉水 復有垂楊拂酒杯 若道春風不解意 何因吹送落花來

與君相見即相親 聞道君家在孟津 爲見行舟試借問 客中時有洛陽人

萬戶傷心生野煙 百僚何日更朝天 秋槐葉落空宮裏 凝碧池頭奏管弦

涼州城外少行人 百尺峰頭望虜塵 健兒擊鼓吹羌笛 共賽城東越騎神

清風細雨濕梅花 驟馬先過碧玉家 正值楚王宮裏至 門前初下七香車

宿昔朱顏成暮齒 須臾白髮變垂髫 一生幾許傷心事 不向空門何處銷

清風明月苦相思 蕩子從戎十載餘 征人去日慇懃囑 歸鴈來時數附書

送君返葬石樓山 松栢蒼蒼賓馭還 埋骨白雲長已矣 空餘流水向人間

身名不問十年餘 老大誰能更讀書 林中獨酌鄰家酒 門外時聞長者車

莫將邊地比京都 八月嚴霜草已枯 今日登高樽酒裏 不知能有菊花無

喬柯門裏自成陰 散髪窗中曾不簪 逍遙且喜從吾事 榮寵從來非我心

窮巷空林常閉關 悠然獨臥對前山 今朝忽枉嵇生駕 倒屣開門遙解顏

長安南下幾程途 得到邗溝弔綠蕪 渚畔鱸魚舟上釣 羨君歸老向東吳

爲政心閑物自閑 朝看飛鳥暮飛還 寄書河上神明宰 羨爾城頭姑射山

百花原頭望京師 黃河水流無已時 窮秋曠野行人絕 馬首東來知是誰

洛陽一別梨花新 黃鳥飛飛逢故人 攜手當年共爲樂 無驚蕙草惜殘春

中外相連弟與兄 新加小縣子男名 纔年三十佩銅印 知爾弦歌漢水清

吏部明年拜官後 西城必與故人期 寄書春草年年色 莫道相逢玉女祠

百歲老翁不種田 惟知曝背樂殘年 有時捫虱獨搔首 目送歸鴻籬下眠

小山破體閑支策 落日梨花照空壁 詩堪記室妬風流 畫與將軍作勍敵

紫極殿前朝伏奏 龍華會裏日相望 別離歲歲如流水 誰辨他鄉與故鄉

山頭禪室挂僧衣 窗外無人溪鳥飛 黃昏半在下山路 却聽鐘聲連翠微

十五能行西入秦 三十無家作路人 時命不將明主合 布衣空染洛陽塵

西行隴上泣胡天 南向雲中指渭川 毳幕夜來時宛轉 何由得似漢王邊

胡王知妾不勝悲 樂府皆傳漢國辭 朝來馬上箜篌引 稍似宮中閑夜時

日暮驚沙亂雪飛 傍人相勸易羅衣 強來前殿看歌舞 共待單于夜獵歸

彩騎雙雙引寶車 羌笛兩兩奏胡笳 若爲別得橫橋路 莫隱宮中玉樹花

紅荷碧篠夜相鮮 皂蓋蘭橈浮翠筵 舟中對舞邯鄲曲 月下雙彈盧女弦

青林碧嶼暗相期 緩楫揮觥欲賦詩 借問高歌凡幾轉 河低月落五更時

朝來仙閣聽弦歌 暝入花亭見綺羅 池邊命酒憐風月 浦口回船惜芰荷

朦朧竹影蔽巖扉 淡蕩荷風飄舞衣 舟尋綠水宵將半 月隱青林人未歸

花潭竹嶼傍幽蹊 畫檝浮空入夜溪 芰荷覆水船難進 歌舞留人月易低

華陽洞口片雲飛 細雨濛濛欲濕衣 玉簫遍滿仙壇上 應是茅家兄弟歸

新林二月孤舟還 水滿清江花滿山 借問故園隱君子 時時來往住人間

烽火城西百尺樓 黃昏獨上海風秋 更吹羌笛關山月 無那金閨萬里愁

琵琶起舞換新聲 總是關山舊別情 撩亂邊愁聽不盡 高高秋月照長城

關城榆葉早疎黃 日暮雲沙古戰場 表請回軍掩塵骨 莫教兵士哭龍荒

青海長雲暗雪山 孤城遙望玉門關 黃沙百戰穿金甲 不破樓蘭終不還

大漠風塵日色昏 紅旗半捲出轅門 前軍夜戰洮河北 已報生擒吐谷渾

胡瓶落膊紫薄汗 碎葉城西秋月團 明敕星馳封寶劒 辭君一夜取樓蘭

玉門山嶂幾千重 山北山南總是烽 人依遠戍須看火 馬踏深山不見蹤

秦時明月漢時關 萬里長征人未還 但使龍城飛將在 不教胡馬度陰山

騮馬新跨白玉鞍 戰罷沙場月色寒 城頭鐵鼓聲猶振 匣裏金刀血未乾

吳姬越豔楚王妃 爭弄蓮舟水濕衣 來時浦口花迎入 采罷江頭月送歸

荷葉羅裙一色裁 芙蓉向臉兩邊開 亂入池中看不見 聞歌始覺有人來

貴人妝梳殿前催 香風吹入殿後來 仗引笙歌大宛馬 白蓮花發照池臺

胡部笙歌西殿頭 梨園弟子和涼州 新聲一段高樓月 聖主千秋樂未休

昨夜風開露井桃 未央前殿月輪高 平陽歌舞新承寵 簾外春寒賜錦袍

西宮夜靜百花香 欲捲珠簾春恨長 斜抱雲和深見月 朦朧樹色隱昭陽

芙蓉不及美人妝 水殿風來珠翠香 誰分含啼掩秋扇 空懸明月待君王

金井梧桐秋葉黃 珠簾不捲夜來霜 熏籠玉枕無顏色 臥聽南宮清漏長

高殿秋砧響夜闌 霜深猶憶御衣寒 銀燈青瑣裁縫歇 還向金城明主看

真成薄命久尋思 夢見君王覺後疑 火照西宮知夜飲 分明複道奉恩時

長信宮中秋月明 昭陽殿下擣衣聲 白露堂中細草跡 紅羅帳裏不勝情

白馬金鞍從武皇 旌旗十萬宿長楊 樓頭小婦鳴箏坐 遙見飛塵入建章

馳道楊花滿御溝 紅妝縵綰上青樓 金章紫綬千餘騎 夫壻朝回初拜侯

香幃風動花入樓 高調鳴箏緩夜愁 腸斷關山不解說 依依殘月下簾鉤

錢塘江邊是誰家 江上女兒全勝花 吳王在時不得出 今日公然來浣紗

閨中少婦不曾愁 春日凝妝上翠樓 忽見陌頭楊柳色 悔教夫壻覓封侯

乘輿執玉已登壇 細草霑衣春殿寒 昨夜雲生拜初月 萬年甘露水晶盤

青鸞飛入合歡宮 紫鳳銜花出禁中 可憐今夜千門裏 銀漢星回一道通

角鷹初下秋草稀 鐵驄拋鞚去如飛 少年獵得平原兔 馬後橫捎意氣歸

一從恩譴度瀟湘 塞北江南萬里長 莫道薊門書信少 鴈飛猶得到衡陽

聞道將軍破海門 如何遠謫渡湘沅 春來明主封西嶽 自有還君紫綬恩

與君同病復漂淪 昨夜宣城別故人 明主恩深非歲久 長江還共五谿濱

南浦逢君嶺外還 沅谿更遠洞庭山 堯時恩澤如春雨 夢裏相逢同入關

霜天留後故情歡 銀燭金爐夜不寒 欲問吳江別來意 青山明月夢中看

源向春城花幾重 江明深翠引諸峯 與君醉失松溪路 山館寥寥傳暝鐘

沅溪夏晚足涼風 春酒相攜就竹叢 莫道絃歌愁遠謫 青山明月不曾空

孤舟微月對楓林 分付鳴箏與客心 嶺色千重萬重雨 斷絃收與淚痕深

齋心問易太陽宮 八卦真形一氣中 仙老言餘鶴飛去 玉清壇上雨濛濛

醉別江樓橘柚香 江風引雨入舟涼 憶君遙在瀟湘月 愁聽清猿夢裏長

故園今在灞陵西 江畔逢君醉不迷 小弟鄰莊尚漁獵 一封書寄數行啼

秋在水清山暮蟬 洛陽樹色鳴臯烟 送君歸去愁不盡 又惜空度涼風天

津頭雲雨暗湘山 遷客離憂楚地顏 遙送扁舟安陸郡 天邊何處穆陵關

寒雨連天夜入湖 平明送客楚山孤 洛陽親友如相問 一片冰心在玉壺

丹陽城南秋海陰 丹陽城北楚雲深 高樓送客不能醉 寂寂寒江明月心

莫道秋江離別難 舟船明日是長安 吳姬緩舞留君醉 隨意青楓白露寒

南越歸人夢海樓 廣陵新月海亭秋 寶刀留贈長相憶 當取戈船萬戶侯

寒江綠水楚雲深 莫道離憂遷遠心 曉夕雙帆歸鄂渚 愁將孤月夢中尋

玉盌金罍傾送君 江西日入起黃雲 扁舟乘月暫來去 誰道滄浪吳楚分

深林秋水近日空 歸棹演漾清陰中 夕浦離觴意何已 草根寒露悲鳴蟲

長亭駐馬未能前 井邑蒼茫含暮煙 醉別何須更惆悵 回頭不語但垂鞭

清江月色傍林秋 波上熒熒望一舟 鄂渚輕帆須早發 江邊明月爲君留

搖曳巴陵洲渚分 清江傳語便風聞 山長不見秋城色 日暮蒹葭空水雲

黃河渡頭歸問津 離家幾日茱萸新 漫道閨中飛破鏡 猶看陌上別行人

辰陽太守念王孫 遠謫沅谿何可論 黃鶴青雲當一舉 明珠吐著抱君恩

武陵溪口駐扁舟 溪水隨君向北流 行到荆門上三峽 莫將孤月對猿愁

冬夜傷離在五溪 青魚雪落鱠橙虀 武岡前路看斜月 片片舟中雲向西

遠別舟中蔣山暮 君行舉首燕城路 薊門秋月隱黃雲 期向金陵醉江樹

別館蕭條風雨寒 扁舟月色渡江看 酒酣不識關西道 却望春江雲尚殘

流水通波接武岡 送君不覺有離傷 青山一道同雲雨 眀月何曽是兩鄉

桂陽秋水長沙縣 楚竹離聲爲君變 青山隱隱孤舟微 白鶴雙飛忽相見

沅江流水到辰陽 谿口逢君驛路長 遠謫誰知望雷雨 明年春水共還鄉

漵浦潭陽隔楚山 離尊不用起愁顏 明祠靈響期昭應 天澤俱從此路還

龍溪只在龍標上 秋月孤山兩相向 譴謫離心是丈夫 鴻恩共侍春江漲

東楚吳山驛樹微 軺車銜命奉恩輝 英僚攜出新豐酒 半道遙看驄馬歸

吳掾留觴楚郡心 洞庭秋雨海門陰 但令意遠扁舟近 不道滄江百丈深

留君夜飲對瀟湘 從此歸舟客夢長 嶺上梅花侵雪暗 歸時還拂桂花香

白花原頭望京師 黃河水流無盡時 窮秋曠野行人絕 馬首東來知是誰

叩齒焚香出世塵 齋壇鳴磬步虛人 百花仙醞能留客 一飯胡麻度幾春

松間白髮黃尊師 童子燒香禹步時 欲訪桃源入溪路 忽聞雞犬使人疑

先賢盛說桃花源 塵忝何堪武陵郡 聞道秦時避地人 至今不與人通問

山觀空虛清靜門 從官役吏擾塵喧 暫因問俗到真境 便欲投誠依道源

河上老人坐古槎 合丹只用青蓮花 至今八十如四十 口道滄溟是我家

音書杜絕白狼西 桃李無顏黃鳥啼 寒雁春深歸去盡 出門腸斷草萋萋

花映垂楊漢水清 微風林裏一枝輕 即今江北還如此 愁殺江南離別情

家園好在尚留秦 耻作明時失路人 恐逢故里鶯花笑 且向長安度一春

鐵馬胡裘出漢營 分麾百道救龍城 左賢未遁旌竿折 過在將軍不在兵

勝景門閑對遠山 竹深松老半含煙 皓月殿中三度磬 水晶宮裏一僧禪

杳杳褭褭清且切 鷓鴣飛處又斜陽 相思嶺上相思淚 不到三聲合斷腸

雨歇楊林東渡頭 永和三日盪輕舟 故人家在桃花岸 直到門前溪水流

玉帛朝回望帝鄉 烏孫歸去不稱王 天涯靜處無征戰 兵氣銷爲日月光

北海陰風動地來 明君祠上望龍堆 髑髏皆是長城卒 日暮沙場飛作灰

龍鬬雌雄勢已分 山崩鬼哭恨將軍 黃河直北千餘里 冤氣蒼茫成黑雲

因嫁單于怨在邊 蛾眉萬古葬胡天 漢家此去三千里 青冢常無草木煙

湖上老人坐磯頭 湖裏桃花水却流 竹竿嫋嫋白波際 不知何者吞吾鈎

越女歌長君且聽 芙蓉香滿水邊城 豈知一日終非主 猶自如今有怨聲

白玉堂前一樹梅 今朝忽見數花開 兒家門戶尋常閉 春色因何入得來

百尺珠樓臨狹斜 新妝能唱美人車 皆言賤妾紅顏好 要自狂夫不憶家

秋江渺渺水空波 越客孤舟欲榜歌 手折衰楊悲老大 故人零落已無多

事去人亡跡自留 黃花綠蒂不勝愁 誰能更向青門外 秋草茫茫覓故侯

猿啼客散暮江頭 人自傷心水自流 同作逐臣君更遠 青山萬里一孤舟

秋草黃花覆古阡 隔林何處起人煙 山僧獨在山中老 唯有寒松見少年

獨上雲梯入翠微 蒙蒙煙雪映巖扉 世人知在中峰裏 遙禮青山恨不歸

孤舟相訪至天涯 萬轉雲山路更賒 欲掃柴門迎遠客 青苔黃葉滿貧家

漢代何人訪逐臣 江邊幾度送歸人 同官歲歲先辭滿 唯有青山伴老身

天書遠召滄浪客 幾度臨岐病未能 江海茫茫春欲遍 行人一騎發金陵

江南海北長相憶 淺水深山獨掩扉 重見太平身已老 桃源久住不能歸

向風長嘯戴紗巾 野鶴由來不可親 明日東歸變名姓 五湖煙水覓何人

石磵泉聲久不聞 獨臨長路雪紛紛 如今漸欲生黃髮 願脫頭冠與白雲

憐君一見一悲歌 歲歲無如老去何 白屋漸看秋草沒 青雲莫道故人多

憐君異域朝周遠 積水連天何處通 遙指來從初日外 始知更有扶桑東

漢庭初拜建安侯 天子臨軒寄所憂 從此向南無限路 雙旌已去水悠悠

萬里閩中去渺然 孤舟水上入寒煙 轅門拜首儒衣弊 貌似牢之豈不憐

長樂宮人掃落花 君王正候五雲車 萬方臣妾同瞻望 疑在曾城阿母家

沅水悠悠湘水春 臨岐南望一沾巾 信陵門下三千客 君到長沙見幾人

寂寂孤鶯啼杏園 寥寥一犬吠桃源 落花芳草無尋處 萬壑千峰獨閉門

江上初收戰馬塵 鶯聲柳色待行春 雙旌誰道來何暮 萬井如今有幾人

渺渺雲山去幾重 依依獨聽廣陵鐘 明朝借問南來客 五馬雙旌何處逢

滄洲不復戀魚竿 白髮那堪戴鐵冠 客路向南何處是 蘆花千里雪漫漫

蕭條獨向汝南行 客路多逢漢騎營 古木蒼蒼離亂後 幾家同住一孤城

何年家住此江濱 幾度門前北渚春 白髮亂生相顧老 黃鶯自語豈知人

衡陽千里去人稀 遙逐孤雲入翠微 春草青青新覆地 深山無路若爲歸

萬里辭家事鼓鼙 今陵驛路楚雲西 江春不肯留歸客 草色青青送馬蹄

江上花催問禮人 鄱陽鶯報越鄉春 誰憐此別悲歡異 萬里青山送逐臣

一尉何曾及布衣 時平却憶臥柴扉 故園柳色催南客 春水桃花待北歸

莫歎江城一掾卑 滄洲未是阻心期 浙中山色千萬狀 門外潮聲朝暮時

遷客歸人醉晚寒 孤舟暫泊子陵灘 憐君更去三千里 落日青山江上看

春風何事遠相催 路盡天涯始却回 萬里無人空楚水 孤帆送客到魚臺

昨夜承恩宿未央 羅衣猶帶御衣香 芙蓉帳小雲屏暗 楊柳風多水殿涼

白日浮雲閉不開 黃沙誰問冶長猜 只憐橫笛關山月 知處愁人夜夜來

禪門來往翠微間 萬里千峰在剡山 何時共到天台裏 身與浮雲處處閑

山色湖光併在東 扁舟歸去有樵風 莫道野人無外事 開田鑿井白雲中

釋子身心無有分 獨將衣鉢去人羣 相思晚望西林寺 唯有鐘聲出白雲

揚州春草新年綠 未去先愁去不歸 淮水問君來早晚 老人偏畏過芳菲

溪上殘春黃鳥稀 辛夷花盡杏花飛 始憐幽竹山窗下 不改清陰待我歸

南楚迢迢通漢口 西江淼淼去揚州 春風已遣歸心促 縱復芳菲不可留

宜陽城下草萋萋 澗水東流復向西 芳樹無人花自落 春山一路鳥空啼

青溪訪道凌煙曙 王子仙成已飛去 更值空山雷雨時 雲林薄暮歸何處

葡萄美酒夜光杯 欲飲琵琶馬上催 醉臥沙場君莫笑 古來征戰幾人回

秦中花鳥已應闌 塞外風沙猶自寒 夜聽胡笳折楊柳 教人意氣憶長安

楊柳青青杏發花 年光誤客轉思家 不知湖上菱歌女 幾箇春舟在若耶

長裙錦帶還留客 廣額青蛾亦效嚬 共惜不成金谷妓 虛令看殺玉車人

二月江南花滿枝 他鄉寒食遠堪悲 貧居往往無煙火 不獨明朝爲子推

王事紛紛無暇日 浮生冉冉只如雲 已爲平子歸休計 五老巖前必共聞

空山泉落松窗靜 閑地草生春日遲 白髮漸多身未退 依依常在永禪師

渾成紫檀金屑文 作得琵琶聲入雲 胡地迢迢三萬里 那堪馬上送明君

異方之樂令人悲 羌笛胡笳不用吹 坐看今夜關山月 思殺邊城游俠兒

試登秦嶺望秦川 遙憶青門春可憐 仲月送君從此去 瓜時須及邵平田

荆吳相接水爲鄉 君去春江正淼茫 日暮征帆何處泊 天涯一望斷人腸

潮落江平未有風 扁舟共濟與君同 時時引領望天末 何處青山是越中

不覺初秋夜漸長 清風習習重淒涼 炎炎暑退茅齋靜 堦下叢莎有露光

山頭禪室挂僧衣 窗外無人水鳥飛 黃昏半在下山路 却聽泉聲戀翠微

姑蘇臺上烏棲時 吳王宮裏醉西施 吳歌楚舞歡未畢 青山欲銜半邊日

燕南壯士吳門豪 筑中置鉛魚隱刀 感君恩重許君命 太山一擲輕鴻毛

雲想衣裳花想容 春風拂檻露華濃 若非羣玉山頭見 會向瑤臺月下逢

一枝穠豔露凝香 雲雨巫山枉斷腸 借問漢宮誰得似 可憐飛燕倚新妝

名花傾國兩相歡 長得君王帶笑看 觧釋春風無限恨 沈香亭北倚闌干

五陵年少金市東 銀鞍白馬度春風 落花踏盡遊何處 笑入胡姬酒肆中

海潮南去過潯陽 牛渚由來險馬當 橫江欲渡風波惡 一水牽愁萬里長

橫江西望阻西秦 漢水東連揚子津 白浪如山那可渡 狂風愁殺峭帆人

海神來過惡風迴 浪打天門石壁開 浙江八月何如此 濤似連山噴雪來

橫江館前津吏迎 向余東指海雲生 郎今欲渡緣何事 如此風波不可行

月暈天風霧不開 海鯨東蹙百川迴 驚波一起三山動 公無渡河歸去來

永王正月東出師 天子遙分龍虎旗 樓船一舉風波靜 江漢翻爲雁鶩池

三川北虜亂如麻 四海南奔似永嘉 但用東山謝安石 爲君談笑靜胡沙

雷鼓嘈嘈喧武昌 雲旗獵獵過尋陽 秋毫不犯三吳悅 春日遙看五色光

龍蟠虎踞帝王州 帝子金陵訪古丘 春風試暖昭陽殿 明月還過鳷鵲樓

二帝巡遊俱未迴 五陵松栢使人哀 諸侯不救河南地 更喜賢王遠道來

丹陽北固是吳關 畫出樓臺雲水間 千巖烽火連滄海 兩岸旌旗繞碧山

王出三山按五湖 樓船跨海次陪都 戰艦森森羅虎士 征帆一一引龍駒

長風挂席勢難迴 海動山傾古月摧 君看帝子浮江日 何似龍驤出峽來

祖龍浮海不成橋 漢武尋陽空射蛟 我王樓艦輕秦漢 却似文皇欲渡遼

帝寵賢王入楚關 掃清江漢始應還 初從雲夢開朱邸 更取金陵作小山

試借君王玉馬鞭 指揮戎虜坐瓊筵 南風一掃胡塵靜 西入長安到日邊

胡塵輕拂建章臺 聖主西巡蜀道來 劒壁門高五千尺 石爲樓閣九天開

九天開出一成都 萬戶千門入畫圖 草樹雲山如錦繡 秦川得及此間無

華陽春樹號新豐 行入新都若舊宮 柳色未饒秦地綠 花光不滅上陽紅

誰道君王行路難 六龍西幸萬人歡 地轉錦江成渭水 天迴玉壘作長安

萬國同風共一時 錦江何謝曲江池 石鏡更明天上月 後宮親得照蛾眉

濯錦清江萬里流 雲帆龍舸下揚州 北地雖誇上林苑 南京還有散花樓

錦水東流繞錦城 星橋北挂象天星 四海此中朝聖主 峨眉山下列仙庭

秦開蜀道置金牛 漢水元通星漢流 天子一行遺聖跡 錦城長作帝王州

水綠天青不起塵 風光和暖勝三秦 萬國烟花隨玉輦 西來添作錦江春

劒閣重關蜀北門 上皇歸馬若雲屯 少帝長安開紫極 雙懸日月照乾坤

峨眉山月半輪秋 影入平羌江水流 夜發清溪向三峽 思君不見下渝州

去年別我向何處 有人傳道遊江東 謂言挂席度滄海 却來應是無長風

淮水不絕濤瀾高 盛德未泯生英髦 知君先負廟堂器 今日還須贈寶刀

賈生西望憶京華 湘浦南遷莫怨嗟 聖主恩深漢文帝 憐君不遣到長沙

李白乘舟將欲行 忽聞岸上踏歌聲 桃花潭水深千尺 不及汪倫送我情

楊花落盡子規啼 聞道龍標過五溪 我寄愁心與明月 隨風直到夜郎西

故人西辭黃鶴樓 煙花三月下揚州 孤帆遠影碧山盡 唯見長江天際流

鏡湖流水漾清波 狂客歸舟逸興多 山陰道士如相見 應寫黃庭換白鵝

六博爭雄好彩來 金盤一擲萬人開 丈夫賭命報天子 當斬胡頭衣錦回

丈八蛇矛出隴西 彎弧拂箭白猨啼 破胡必用龍韜策 積甲應將熊耳齊

月蝕西方破敵時 及瓜歸日未應遲 斬胡血變黃河水 梟首當懸白鵲旗

昔日繡衣何足榮 今宵貰酒與君傾 暫就東山賒月色 酣歌一夜送泉明

問余何意栖碧山 笑而不荅心自閑 桃花流水窅然去 別有天地非人間

青蓮居士謫仙人 酒肆藏名三十春 湖州司馬何須問 金粟如來是後身

嚴陵不從萬乘遊 歸臥空山釣碧流 自是客星辭帝座 元非太白醉揚州

日落沙明天倒開 波搖石動水縈迴 輕舟泛月尋溪轉 疑是山隱雪後來

水作青龍盤石堤 桃花夾岸魯門西 若教月下乘舟去 何啻風流到剡溪

洞庭西望楚江分 水盡南天不見雲 日落長沙秋色遠 不知何處弔湘君

南湖秋水夜無烟 耐可乘流直上天 且就洞庭賒月色 將船買酒白雲邊

洛陽才子謫湘川 元禮同舟月下仙 記得長安還欲笑 不知何處是西天

洞庭湖西秋月輝 瀟湘江北早鴻飛 醉客滿船歌白苧 不知霜露入秋衣

帝子瀟湘去不還 空餘秋草洞庭間 淡掃明湖開玉鏡 丹青畫出是君山

乘君素舸泛涇西 宛似雲門對若溪 且從康樂尋山水 何必東遊入會稽

日照香爐生紫煙 遙看瀑布挂前川 飛流直下三千尺 疑是銀河落九天

廬山東南五老峰 青天削出金芙蓉 九江秀色可攬結 吾將此地巢雲松

天門中斷楚江開 碧水東流至北迴 兩岸青山相對出 孤帆一片日邊來

蘭陵美酒鬱金香 玉椀盛來琥珀光 但使主人能醉客 不知何處是他鄉

朝辭白帝彩雲間 千里江陵一日還 兩岸猨聲啼不盡 輕舟已過萬重山

霜落荆門江樹空 布帆無恙挂秋風 此行不爲鱸魚鱠 自愛名山入剡中

舊苑荒臺楊柳新 菱歌清唱不勝春 只今惟有西江月 曾照吳王宮裏人

越王句踐破吳歸 義士還鄉盡錦衣 宮女如花滿春殿 只今惟有鷓鴣飛

孔雀東飛何處棲 廬江小吏仲卿妻 爲客裁縫君自見 城烏獨宿夜空啼

兩人對酌山花開 一杯一杯復一杯 我醉欲眠卿且去 明朝有意抱琴來

一爲遷客去長沙 西望長安不見家 黃鶴樓中吹玉笛 江城五月落梅花

紅羅袖裏分明見 白玉盤中看却無 疑是老僧休念誦 腕前推下水晶珠

巫山枕障畫高丘 白帝城邊樹色秋 朝雲夜入無行處 巴水橫天更不流

騮馬新跨白玉鞍 戰罷沙場月色寒 城頭鐵鼓聲猶震 匣裏金刀血未乾

百戰沙場碎鐵衣 城南已合數重圍 突營射殺呼延將 獨領殘兵千騎歸

誰家玉笛暗飛聲 散入春風滿洛城 此夜曲中聞折柳 何人不起故園情

北闕聖人歌太康 南冠君子竄遐荒 漢酺聞奏鈞天樂 願得風吹到夜郎

蜀國曾聞子規鳥 宣城還見杜鵑花 一呌一迴腸一斷 三春三月憶三巴

天迴北斗挂西樓 金屋無人螢火流 月光欲到長門殿 別作深宮一段愁

桂殿長愁不記春 黃金四屋起秋塵 夜懸明鏡青天上 獨照長門宮裏人

白馬金羈遼海東 羅帷繡被臥春風 落月低軒窺燭盡 飛花入戶笑牀空

駿馬驕行踏落花 垂鞭直拂五雲車 美人一笑褰珠箔 遙指紅樓是妾家

風動荷花水殿香 姑蘇臺上宴吳王 西施醉舞嬌無力 笑倚東窗白玉牀

羅韤凌波生網塵 那能得計訪情親 千杯綠酒何辭醉 一面紅妝惱殺人

王命三徵去未還 明朝離別出吳關 白玉高樓看不見 相思須上望夫山

出門妻子強牽衣 問我西行幾日歸 歸時儻佩黃金印 莫學蘇秦不下機

翡翠爲樓金作梯 誰人獨宿倚門啼 夜坐寒燈連曉月 行行淚盡楚關西

夜郎天外怨離居 明月樓中音信疎 北雁春歸看欲盡 南來不得豫章書

安石東山三十春 傲然攜妓出風塵 樓中見我金陵子 何似陽臺雲雨人

小妓金陵歌楚聲 家僮丹砂學鳳鳴 我亦爲君飲清酒 君心不肯向人傾

日本晁卿辭帝都 征帆一片繞蓬壺 明月不歸沈碧海 白雲愁色滿蒼梧

飯顆山頭逢杜甫 頂戴笠子日卓午 借問別來太瘦生 總爲從前作詩苦

鬢眉雪色猶嗜酒 言辭淳朴古人風 鄉村年少生離亂 見話先朝如夢中

秋簷滴滴對牀寢 山路迢迢聯騎行 到家俱及東籬菊 何事先歸半日程

停車欲去繞叢竹 偏愛新筠十數竿 莫遣兒童觸瓊粉 留待幽人廻日看

南望青山滿禁闈 曉陪鴛鷺正差池 共愛朝來何處雪 蓬萊宮裏拂松枝

山明野寺曙鐘微 雪滿幽林人跡稀 閑居寥落生高興 無事風塵獨不歸

秋艸生庭白露時 故園諸弟益相思 盡日高齋無一事 芭蕉葉上獨題詩

踏閣攀林恨不同 楚雲滄海思無窮 數家砧杵秋山下 一郡荆榛寒雨中

歲暮兵戈亂京國 帛書間道訪存亡 還信忽從天上落 唯知彼此淚千行

忽羨後生連榻話 獨依寒燭一齋空 時流歡笑事從別 把酒吟詩待爾同

世間荏苒縈此身 長望碧山到無因 白鶴徘徊看不去 遙知下有清都人

兀兀山行無處歸 山中猛虎識椶衣 俗客欲尋應不遇 雲溪道士見猶稀

雨中禁火空齋冷 江上流鶯獨坐聽 把酒看花想諸弟 杜陵寒食草青青

結茅種杏在雲端 掃雪焚香宿石壇 靈祇不許世人到 忽作雷風登嶺難

獨樹沙邊人跡稀 欲行愁遠暮鍾時 野泉幾處侵應盡 不過山僧知問誰

襆被蹉跎老江國 情人邂逅此相逢 不隨鴛鷺朝天去 遙想蓬萊臺閣重

同宿高齋換時節 共看移石復栽杉 送君江浦已惆悵 更上西樓看遠帆

別酌春林啼鳥稀 雙旌背日晚風吹 却憶回來花已盡 東郊立馬望城池

近作新婚鑷白髯 長懷舊卷映藍衫 更欲攜君虎丘寺 不知方伯望征帆

廣陵三月花正開 花裏逢君醉一廻 南北相過殊不遠 暮潮從去早潮來

共愛青山住近南 行牽吏役背雙驂 枉書獨宿對流水 遙羨歸時滿夕嵐

紫閣西邊第幾峰 茅齋夜雪虎行蹤 遙看黛色知何處 欲出山門尋暮鐘

坐憶故園人已老 寧知遠郡雁還來 長瞻西北是歸路 獨上城樓日幾廻

知掩山扉三十秋 魚須翠碧棄牀頭 莫道謝公方在郡 五言今日爲君休

憐君臥病思新橘 試摘猶酸亦未黃 書後欲題三百顆 洞庭須待滿林霜

九日驅馳一日閑 尋君不遇又空還 怪來詩思清人骨 門對寒流雪滿山

去年澗水今亦流 去年杏花今又拆 山人歸來問是誰 還是去年行春客

野花如雪繞江城 坐見年芳憶帝京 閶闔曉開凝碧樹 曾陪鴛鷺聽流鶯

翠嶺香臺出半天 萬家煙樹滿晴川 諸僧近住不相識 坐聽微鐘記往年

石門有雪無形跡 松壑凝烟滿衆香 餘食施庭寒鳥下 破衣挂樹老僧亡

躡石欹危過急澗 攀崖迢遞弄懸泉 猶將虎竹爲身累 欲付歸人絕世緣

竹林高宇霜露清 朱絲玉徽多故情 暗識啼烏與別鶴 秪緣中有斷腸聲

立馬蓮塘吹橫笛 微風動柳生水波 北人聽罷淚將落 南朝曲中怨更多

今朝把酒復惆悵 憶在杜陵田舍時 明年九日知何處 世難還家未有期

獨憐幽草澗邊生 上有黃鸝深樹鳴 春潮帶雨晚來急 野渡無人舟自橫

高林滴露夏夜清 南山子規啼一聲 鄰家孀婦抱兒泣 我獨展轉何時明

近來無奈牡丹何 數十千錢買一顆 今朝始得分明見 也共戎葵不校多

故人行役向邊州 匹馬今朝不少留 長路關山何日盡 滿堂絲竹爲君愁

世人結交須黃金 黃金不多交不深 縱令然諾暫相許 終是悠悠行路心

金園寶剎半長沙 燒劫旁延一萬家 樓殿縱隨煙焰去 火中何處出蓮花

一樹寒梅白玉條 逈臨林村傍谿橋 不知近水花先發 疑是經春雪未銷

紅粉青蛾映楚雲 桃花馬上石榴裙 羅敷獨向東方去 漫學他家作使君

秦山數點似青黛 渭上一條如白練 京師故人不可見 寄將兩眼看飛燕

漢將承恩西破戎 捷書先奏未央宮 天子預開麟閣待 祗今誰數貳師功

官軍西出過樓蘭 營幕傍臨月窟寒 蒲海曉霜凝馬尾 葱山夜雪撲旌竿

鳴笳疊鼓擁回軍 破國平蕃昔未聞 丈夫鵲印搖邊月 大將龍旗掣海雲

日落轅門鼓角鳴 千羣面縛出蕃城 洗兵魚海雲迎陣 秣馬龍堆月照營

蕃軍遙見漢家營 滿谷連山遍哭聲 萬箭千刀一夜殺 平明流血浸空城

暮雨旌旗濕未乾 胡煙白草日光寒 昨夜將軍連曉戰 蕃軍只見馬空鞍

黃雀始欲銜花來 君家種桃花未開 長安二月眼看盡 寄報春風早爲催

燕支山西酒泉道 北風吹沙卷白草 長安遙在日光邊 憶君不見令人老

苜蓿峰邊逢立春 胡蘆河上淚沾巾 閨中只是空相憶 不見沙場愁殺人

東去長安萬里餘 故人何惜一行書 玉關西望堪腸斷 況復明朝是歲除

火山五月行人少 看君馬去疾如鳥 都護行營太白西 角聲一動胡天曉

西原驛路挂城頭 客散紅亭雨未收 君去試看汾水上 白雲猶似漢時秋

仙掌分明引馬頭 西看一點是關樓 五月也須應到舍 知君不肯更淹留

百尺原頭酒色殷 路傍驄馬汗斑斑 別君祇有相思夢 遮莫千山與萬山

手把銅章望海雲 夫人江上泣羅帬 嚴灘一點舟中月 萬里煙波也夢君

百尺紅亭對萬峰 平明相送到齋鐘 驄馬勸君皆卸却 使君家醞舊來濃

新騎驄馬復承恩 使出金陵過海門 荆南渭北難相見 莫惜衫襟着酒痕

清淮無底綠江深 宿處津亭楓樹林 駟馬欲辭丞相府 一樽須盡故人心

匹馬西從天外歸 揚鞭只共鳥爭飛 送君九月交河北 雪裏題詩淚滿衣

酒泉太守能劒舞 高堂置酒夜擊鼓 胡笳一曲斷人腸 座上相看淚如雨

荒樓荒井閉空山 關令乘雲去不還 羽蓋霓旌何處在 空留藥臼向人間

數株谿柳色依依 深巷斜陽暮鳥飛 門前雪滿無人迹 應是先生出未歸

風恬日暖蕩春光 戲蝶遊蜂亂入房 數枝門柳低衣桁 一片山花落筆牀

梁園日暮亂飛鴉 極目蕭條三兩家 庭樹不知人死盡 春來還發舊時花

故園東望路漫漫 雙袖龍鍾淚不乾 馬上相逢無紙筆 憑君傳語報平安

黃沙磧裏客行迷 四望雲天直下低 爲言地盡天還盡 行到安西更向西

走馬西來欲到天 辭家見月兩回圓 今夜不知何處宿 平沙萬里絕人煙

西向輪臺萬里馀 也知鄉信日應疎 隴山鸚鵡能言語 爲報家人數寄書

黑姓蕃王貂鼠裘 葡萄宮錦醉纏頭 關西老將能苦戰 七十行兵仍未休

九月天山風似刀 城南獵馬縮寒毛 將軍縱博場場勝 賭得單于貂鼠袍

朱脣一點桃花殷 宿妝嬌羞偏髻鬟 細看只似陽臺女 醉着莫許歸巫山

天門街西聞搗帛 一夜愁殺湘南客 長安城中百萬家 不知何人吹夜笛

老人七十仍沽酒 千壺百甕花門口 道傍榆莢仍似錢 摘來沽酒君肯否

洞房昨夜春風起 故人尚隔湘江水 枕上片時春夢中 行盡江南數千里

浩汗霜風刮天地 溫泉火井無生意 澤國龍蛇凍不伸 南山瘦柏消殘翠

菊黃蘆白雁初飛 羌笛胡笳淚滿衣 送君腸斷秋江水 一去東流何日歸

楊柳青青鳥亂吟 春風香靄洞房深 百花簾下朝窺鏡 明月窗前夜理琴

常聞嬴女玉簫臺 奏曲情深彩鳳來 欲登此地銷歸恨 却羨雙飛去不回

衛風愉豔宜春色 淇水清泠增暮愁 總使榴花能一醉 終須萱草暫忘憂

刻木牽絲作老翁 雞皮鶴髮與真同 須臾弄罷寂無事 還似人生一夢中

書劒催人不暫閑 洛陽羈旅復秦關 容顏歲歲愁邊改 鄉國時時夢裏還

